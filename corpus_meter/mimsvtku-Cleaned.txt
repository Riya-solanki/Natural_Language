vārttikārambhe śiṣṭācāram anuvidadhāno maṅgalaṃ tāvat karoti viśuddheti dṛṣṭā hi śiṣṭānāṃ pravṛttiḥ sarvakāryeṣu maṅgalācaraṇapūrvikā maṅgalaṃ ca devatāstutinamaskārādi asya ca niyogataḥ phalavatkāryāntarārambhasaṃyogāt sākṣād aphalatvāc ca phalavatsannidhāvaphalaṃ tadaṅgam iti nyāyena kāryāntaraśeṣatve avadhṛte satyārambhasya samāptiparyantatvād apekṣitāvighnaparisamāptiḥ phalam apekṣitavidher anapekṣitavidhānaṃ durbalam iti nyāyena phalāntarakalpanāyā durbalatvāt ato yathā sāmpradāyikam adhyāyānadhyāyādi svādhyāyāvighnārtham evam idam api tad ayam arthaḥ viśuddhau jñānadehau yasya sa tathoktaḥ viśuddhaṃ ca bhagavato jñānaṃ rāgādibhir jñānakāraṇānām adūṣitatvād, dehaś cāyonijatvād vividhagarbhavedanāvirahāc ca trivedī ca tasya cakṣur iti gauṇo vādaḥ, asandigdhāviparītaspaṣṭavedārthaprakāśakatvāt divyaṃ cātīndriyārthagocaratvāt bhautikaṃ hi cakṣuḥ pratyutpannārthaviṣayam idaṃ tv anāgatādiviṣayaṃ divyam iti śreyasaś ca hitāhitaprāptiparihārātmano bhagavān nimittam somārdhadhāriṇe, somakalādhāriṇe nama iti yady api vigrahādipañcakaṃ devatādhikaraṇe nirākariṣyate, tathāpyājyādistotravat pradhānakarmaṇa eva devatāstuter evaṅkṛtāyāḥ phalam ity adoṣa iti ।। vidyāgurūṇām idānīṃ stutinamaskārau karoti abhivandyeti śiṣyadhīpadminīnāṃ ravīn iva vikāsakān gurūnādau vande tato vārttikaṃ kariṣye teṣām eva prasādena dṛṣṭenārthatattvopadeśenādṛṣṭena ca stutinamaskārabhuvā gurvanugamanādayo api hy ācārapramāṇakā eva vārttikagrahaṇena ca duruktabhaṅgam anuktavacanaṃ ca samādhatte mīmāṃsāśabdena nyāyaśāstram idam ato nyāyānusāreṇādhikaraṇabhaṅgādyadūṣaṇam iti darśayati ślokapadena ca lāghavavikāsaṃ kṣipāma iti darśayati tataś ca sūtritaprāyam imam artham avahitā jijñāsavo bhāvayiṣyantīti tātparyārtha iti ।। samprati lokayātrāmādriyamāṇo ye atyantaparārthāḥ svopakāram agaṇayanto api paropakārāya yatante santastān pratyāha tad vidvāṃsa iti asūyavo matsarāḥ tato anye anasūyava iti ।। ye tu madhyasthā guṇadoṣanirūpaṇena doṣavantam apahāya guṇavantam upādadate, tān prati parīkṣāviśeṣārtham arthayate na cātreti vati yugapad guṇadoṣau nirūpayantu bhavantaḥ anyathā guṇānupekṣya doṣeṣu nirūpyamāṇeṣu doṣanirbhāvanaikamanasām asanto doṣāḥ prakāśeran iti ।।
idānīṃ durjanān prati sadaṇḍam āha kuto veti ye vayaṃ parasthān api doṣān na mṛṣyāmaḥ, te kathaṃ svagrantheṣu doṣānupādadīmahi na cāsmābhir anupāttān doṣān sūrayo grahītum arhantīti ।। samprati matsarā nūnaṃ dūṣayiṣyanti mannibandhanam atas taddoṣodbhāvanena śuśrūṣūṇām utsāhabhaṅgo mā bhūd ity evam artham āha nirdoṣatveti prasiddhātiśayāv api mokṣasvargau prati nāstikā vivadante vadanti ca sukhaduḥkhe laukike svarganarakau iti mokṣe ca sadbhāvataḥ prabhṛti vivādaḥ eke hi nāsti mokṣa iti vadanti anye punaḥ sakalaviṣayoparāgarahitaṃ saṃvedanapravāham apavargam āhuḥ anye taduparamam apare sakalavaiśeṣikātmaguṇocchedalakṣaṇaṃ niratiśayam aviṣayapariṣvaṅgajam anavasānam ānandasandoham apare ca pūrve ca bhrāntisamutthair nānāvikalpaiḥ pāramārthikamokṣasvarūpam apalapanty eveti ।। api ca yadi nāma śuśrūṣavo mannibandhane doṣānupalabhante, tathāpy aham anapavādyaḥ na hy ahaṃ svatantraḥ kiñcidabhidadhe āgamānusāriṇas tu me yathāgamaṃ vartamānasya skhalitam api daivād avarjanīyatayāpannam ity upekṣaṇīyam eva na hi kim apy abhimataṃ vastu nirdoṣaṃ bhavati doṣāṃs tu samādhāya guṇā upajīvitavyā ity āha āgameti satāṃ hi mārgo ayam āgamānusāro nāma tad iha bahulaṃ guṇā eva doṣās tu kathañcit santo apy alpatvād asatkalpā ity upekṣitavyā iti ।। kiñcāstu tāvad asmādṛśānāṃ kavipravīrāṇām āgamānusāriṇyo vācaḥ śobhanta iti anyasyāpi śraddadhānasya trayīmārgānusāriṇī yathākathañcidārabdhā kliṣṭā alpasārāpi vāgvṛttiḥ śobhate asmākaṃ tu bahusārā akleśanirmitā śobhatetarām ity āha yatheti ।।
nanu kimaṅgabhūtāyāṃ mīmāṃsāyāṃ vārttikaṃ praṇīyate, vedā eva sākṣād vyākhyāyantām ata āha mīmāṃseti vedā eva saṃśayapūrvottarapakṣakrameṇa vyākhyāyamānā mano harantitarāṃ, na tu mantrabrāhmaṇabhāṣyaprasthānena mīmāṃsayaiva tu te tathāvyākhyāyanta iti tatraiva vārttikaṃ kartuṃ me tṛṣṇā vardhata iti ।। nanu mīmāṃsāyām api cirantananibandhanāni santīti kiṃ mudhā prayasyate ata āha prāyeṇeti lokāyataṃ nāma nāstikānāṃ tantram tadbhāvamāpāditā nānāpasiddhāntasaṅgraheṇa tāmāstikapathe kartum ayaṃ yatnaḥ kṛta iti āśaṃsāyāṃ vartamāne arthe vā kto varṇanīya iti ।। hi yāvadvacanaṃ vācanikam pauruṣeyaṃ tu pramāṇāntarabalenānyārtham api pratibhāsamānam anyaparatayā pratipādyata iti ।। nanu kiṃ prayojanābhidhānena śāstram eva praṇīyatām prayojanābhidhānaṃ hi śāstrād bahirbhūtaṃ śāstraṃ praṇetukāmasya na yuktam kiñ cāsya prayojanam prayojanaviśeṣāt śāstreṣu śuśrūṣupravṛttir iti cet tan na na hi prekṣāvatāṃ puṃvacanād evam ayam artha iti viśvāso yuktaḥ, viśeṣato hetudarśanāt anyārtham api śāstraṃ dharmaprayojanatayā śrotṝn pravartayitum ayam āheti śaṅkamānā nāśvaseyuḥ ato mandaphalaṃ prayojanavacanam ata āha sarvasyeti yad anyadalpāyāsasādhyam api kiñcit śāstraṃ laukikaṃ vaudanapākādi karma, tad apy anuktaprayojanaṃ nādriyante kiṃ punar mīmāṃsām iti yuktaḥ śāstrārambhe prayojananirdeśaḥ yat tu puṃvacanād anāśvāsa iti, tan na āptānāptaviśeṣāt vakṣyati hi tac cet pratyayitāt iti bhāṣyakāraḥ jaiminiś ca api vā kāraṇāgrahaṇe prayuktāni pratīyeran iti yat tu vipralipsamāno brūta iti tan na na hy asya maharṣer anṛtavacanaṃ sambhavati na cāsya vipralambhe prayojanaṃ kiñcid upalabhyate yadi śrotāraḥ pravartantām iti, kim asya tair aphale adharmaphale vā dharmacchalena pravartitaiḥ pratyutādharma evāsya śiṣyān bhrāmayato mahān doṣa āpadyeta na ca paramadhārmiko adharmam ācaratīty utprekṣitum api śakyam na ca tantrakāras tantraprayojane bhrāmyatīti sambhāvyate ata evāsambhavadbhramavipralambhatvād ṛṣīṇām aṣṭakādismaraṇāni śrutimūlānīti smṛtyadhikaraṇe vakṣyate sarvapuruṣavacanāviśvāse[] punas tad api bhajyeteti[]yuktaṃ prayojanābhidhānam iti ।।
vyākaraṇādīni mīmāṃsākhyā tv iyaṃ vidyā bahūni vidyāntarāṇi vedatadaṅgādīny upāyabhūtānyāśritā na hy asyāstair yathāvadavijñātair arthaḥ[]śakyanirṇayaḥ tadiyam upāyataḥ svarūpataś ca pracitā śrotṝṇāṃ śravaṇecchām api kārayitum anuktaprayojanā satī na śakyeti yuktaṃ prayojanābhidhānam iti ।। api ca vidyāntarāṇy anuktaprayojanāni niṣprayojanāni manyamānā jijñāsavo yadi nāma na jānīran mandaśraddhayā vā pravartamānā na samyag vidyuḥ, tathāpi tebhyo ajñātadurjñātebhyo anarthaprāptis tāvan na sambhavati mīmāṃsāyāṃ tv ihājñāte durjñāte vā pūrvottarapakṣanyāyamārge vivekābhāvāt pūrvapakṣam eva siddhāntaṃ manyamānās tadanurūpaṃ ceṣṭeran tatra nityanaimittikayor akaraṇād asamyakkaraṇād vā mahāntam anarthaṃ prāpnuyuḥ iti yatnenopacaritavyā mīmāṃseti ślokadvayenāha vidyāntareṣv iti nanu tathā vidyāntarānabhijñe api duṣyaty eva tathā hi vyākaraṇānabhijño api tāvad yajñe apaśabdaṃ prayuñjānaḥ pratyavaiti śrūyate hi tasmād brāhmaṇena na mlecchitavyaṃ mleccho ha vā eṣa yadapaśabdaḥ iti ucyate ko vāha na śāstrāntarānabhijñāne api doṣo bhaved iti alpabhūyastve tu viśeṣaḥ mīmāṃsā hi sarvaśāstragatājñānasandehaviparyayavyudāsakṣamanyāyanibandhanātmikā[]tad asyām ajñātāyāṃ na kiñcid api jñātaṃ bhavati ato mahāntam anarthaṃ prāpnoti[]ata evāha mahān doṣa iti ।। bhāṣyakārādibhiḥ kariṣyamāṇo yatnaḥ[]kasmān na jaimininopekṣitaḥ, ata āha yad iti yat tena jaimininoktaṃ tad eva bhāṣyakārādayaḥ kathaṃ nāma vadeyur iti itarathā svacchandāḥ ko vetti kīdṛk prayojanam abhidadhyur iti tathā hi vyākaraṇe sūtrakṛtopekṣitaṃ prayojanam anekadhā vyākhyātṛbhir vikalpitam tathā hi prathamaṃ sādhuśabdajñāne dharma ity abhidhāya punaḥ śāstrapūrve prayoge abhyudaya ity uktam iti satyam evaṃ, yuktaṃ tāvat prayojanābhidhānam iti ।। athaitena prayojanenāsya śāstrasyāyaṃ sambandha ity api sūtrakārasya yuktaṃ vaktum ajñātaprayojanam ivāviditasambandham api śrotuṃ nādriyante śiṣyāḥ tasmāt saha prayojanena asya sambandho vācya iti codayati siddhārtham iti ।।
pariharati śāstram iti yadaivāsya śāstrasyedaṃ prayojanam ity uktaṃ, tadaiva tayor upāyopeyalakṣaṇaḥ sambandho arthād ukta eva na caivam arthaprāptam arthaṃ sūtrakārā akṣarair nibadhnanti, asūtratvaprasaṅgād iti ।। nanu yadi nāma sūtrakāreṇa prayojanād bhedena sambandho nopāttaḥ, vyākhyātṛbhis tu vyajyatām kathite hi vyaktaṃ sambandhe śrotāraḥ pravartante ata eva śāstrāntareṣv api sambandhaḥ sphuṭam[]upadarśitaḥ tathā hi śiṣyapraśnānantaraṃ kaṇabhujā tantraṃ praṇītam ity arthamālāyām uktam ity āha siddhir iti ।। avispaṣṭīkṛte tu sambandhe vyākhyātṛbhir asambaddhapralāpī sūtrakāra iti śaṅkamānāḥ śrotāro asaṅgatim eva śāstraprayojanayor manvīrann ity āha yāvad iti ।। pariharati iheti evaṃ hi manyate tatra nāma vārttikakārāḥ kliśnanti yan na bhāṣyakāreṇoktam iha tu bhāṣyakāreṇaiva dharmaḥ prasiddho vā syād aprasiddho vā ity ākṣipya sambandho vakṣyate athavārthavat ityādineti na pṛthak sambandho abhidhānīyaḥ sambandhabhāṣyavivaraṇa[]eva tu yatitavyam iti ।।
kaścit punar atraivam āha yathārvācīnā vyākhyātāro na pṛthak sambandham abhidadhati tathā bhāṣyakārasyāpi sambandhavacanam ayuktaṃ, sūtrakāreṇaivāthaśabdaṃ prayuñjānenādhyayanakriyānantaryalakṣaṇasya śāstrasambandhasyoktatvāt yathā athāto dharmaṃ vyākhyāsyāmaḥ iti śiṣyapraśnānantaraṃ śāstraṃ praṇayāma iti kāśyapenoktam iti taṃ pratyāha na cāpīti adhyayanajñānecchākriyayor hy ānantaryalakṣaṇaṃ sambandham athaśabdo vadati te ca kriye śāstrād[]barhirbhūte sannantasāmānyamātreṇa jijñāsāmīmāṃsayor aikyaṃ manvānānām ayaṃ bhrama iti ।। praśnānapekṣyāha athāto dharmaṃ vyākhyāsyāmaḥ iti guruparvakramātmakaś ca sambandho yathehaiva kaiścid uktaḥ brahmā maheśvaro vā mīmāṃsāṃ prajāpataye provāca, prajāpatir indrāya, indra ādityāyetyevamādi parvāṇyavacchedāḥ gurūṇāṃ parvāṇi guruparvāṇi guruparvaṇāṃ kramo guruparvakrama iti vigrahaḥ na cātra dvividho hy ayaṃ sambandha upayujyate na hi tasya sambandhasya tadrūpasadasadbhāvayoḥ satoḥ śrotuḥ śāstre pravṛttinivṛttyor viśeṣa upalabhyate śāstraviṣaye vā jñāna iti vidhiniṣedhayoḥ kārye pravṛttinivṛttī tābhyāṃ te lakṣayatīti ।। yato ayaṃ sambandho niṣprayojanaḥ, tasmād ye sūtravyākhyānāṅgaṃ sambandham abhidhitsanti, taiḥ sopapattikaḥ saprayojanaś ca sambandho vācyaḥ yathātra śābare bhāṣye kṛtam ity āha tasmād iti śāstram avatāryate aneneti akartari ca kārake saṃjñāyām iti karaṇe ghañ śāstrāvatāraś cāsau sambandhaś ceti śāstrāvatārasambandhaḥ sa copāyopeyalakṣaṇa ity uktam iti ।। bahvabhiprāyam apy ekaṃ puruṣās tu prayuñjate ।
iti nanu ca sānnidhānāt prathamasūtragatāthaśabdadūṣaṇam evāsya bhāṣyasyārtho yuktaḥ kathaṃ sarvaśāstragatasūtravyākhyānāṅgatvam ata āha ādita iti evaṃ hi manyate sarvādau prayuktam idaṃ vākyam ataḥ sūtrasamudāyasyaivedamād imaṃ sthānam iti na sthānato viśeṣalābhaḥ pratyuta sūtreṣv iti bahuvacanasāmrthyasvarūpaliṅgānurodhena sarvasūtraviṣayatvam eva spaṣṭaṃ prakāśata iti nanu tatra loke ayam athaśabda ityādibhāṣyaikavākyatāpannasya bhāṣyasyāthaśabdadūṣaṇārthatvam eva spaṣṭaṃ[]prakāśate na hy anyathā tad ekavākyatopapadyate ata āha pṛthag iti yatnagauravaṃ prasajyetety evam antasya tatretyādikāt pṛthakkṛ[]tasya pañca vyākhyāvikalpā bhavanti tadekavākyatāpannasyāthaśabdadūṣaṇam evārtha iti ।। ṣaḍarthān idānīṃ sukhagrahaṇārtham uddiśati sarvavyākhyeti te ca yathāsvam avasare vakṣyanta iti ।। sarvavyākhyāṃ tāvad vivṛṇoti sādhāraṇīti bhāṣyakāreṇa hi dvidhā sūtravyākhyā kṛtā ekā sarvārthā yeyaṃ loka ityādikā pratisūtragatā[]tu viśiṣṭā samāsavyāsābhyāṃ hi viduṣām arthāv adhāraṇam iṣṭim iti ।। padāny agre abhidhāya tadarthāny eva sūtreṣv iti paścāt sūtrāṇi darśitāni tad iha sarvatra vārttikakāraḥ padavinyāsaviśeṣeṇa tātparyam āha pravṛttir iti pravṛttinivṛttī śabdau prayuñjāno dvidhaiva pravṛttinivṛttibhyāṃ sūtrāṇi pravartanta iti bhāṣyakṛtoktam iti darśayati tayoś ca kramaviśeṣeṇa bhāṣyakārasyāpi pravṛttipūrvikā nivṛttir vyutpādyeti darśayati tathā padasūtrayoḥ paurvāparyavivakṣayā bhāṣyakārasyāpi padārthapūrvako vākyārtho abhimata iti[]sūcayati tad ayam arthaḥ yeyaṃ prasiddhārthagrahaṇaṃ kartavyam iti pravṛttiḥ, sā teṣu padeṣu prasiddhārtho grahītavya iti yāvat yā ca vākyadoṣāṇām adhyāhārādīnā nivṛttiḥ, sā sūtreṣu naiṣām adhyāhārādibhir arthava[]rṇanaṃ kāryam iti atra bhāṣyaṃ sati sambhava iti tasyārtham āha vedavākyāviruddheṣv iti vedavākyāviruddheṣu padeṣu sūtreṣu ca prasiddhārthagrahaṇapravṛttir adhyāhārādinivṛttiś ca, na tu sarveṣu viruddheṣv api keṣucit padeṣu sūtreṣu ca tatra viparīte pravṛttinivṛttī tad idaṃ sati sambhava ity anenoktam evaṃ[]vedāvirodhasambhave kāryam idaṃ nānyatheti ।।
eṣām iti sarvanāmnā parāmarśam arhanti nanu vipariṇāmaguṇakalpane padadharmāv eva pade hi prakṛtiḥ pratyayo vā vipariṇamati yathā pratigṛhṇīyād iti pratigrāhayed iti bhavati viprakarṣa iti ca viprakarṣād iti bhavati guṇakalpanāpi padagocarā sā yathautpattikādipadeṣu vakṣyate vākyeṣu tu nānayoḥ sambhavaḥ na hi padasamudāyo vipariṇamati na ca gauṇo bhavati ato na padasūtrayoḥ kaścid viśeṣaḥ ucyate vākyaṃ hi nāma na padebhyo vyatiriktam anyad eva kim api tattvam api tarhi padāny evaikakāryapariṣvaṅgasamāsāditasamanvayāni tad iha yuktaṃ yat padadharmo apy anvetīti ataḥ prasajataḥ padadvāreṇa vākyeṣu vipariṇāmaguṇakalpane iti pratiṣedhādhāratvopapattiḥ vākyadharmayos tu padamātre na kathañcit prasaktir iti na tanniṣedho yuktaḥ tasmād yuktam adhyāhārādiniṣedhārtham eṣām iti sarvanāmnā sūtrāṇām abhidhānam iti ।। sādhāraṇī viśiṣṭā ca sūtravyākhyā dvidhā kṛtā । parāmṛśati yadīha vedāś ca sūtrāṇi ca vyākhyāyante, tato vyākhyānāvṛttau yatnagauravaṃ prasajyeta dravyabhede api hi kriyāvṛttir dṛṣṭā yathāṣṭakṛtvo brāhmaṇā bhuktavanta iti atra codayati prasiddheti[]svataḥsiddham eva hy avirodhe prasiddhārthagrahaṇam adhyāhārādivarjanaṃ ca kim anenokteneti pariharati na doṣa iti na hi vedavadaprāpta[]viṣayaṃ bhāṣyam iti ।। tathāpy anuktasujñānasyārthasya punarvacanaṃ prayojanāpekṣam iva dṛśyata iti manvānaṃ[]prati prayojanam āha vyākhyāṅgatveti yo nāma tantrāntare adhyāhārādi svaparibhāṣā vā guṇavṛddhyādikā dṛṣṭety atrāpi[]tat prayojayati tasya kṛte śāstrasvarūpam anena nirūpyate, adhyāhārādivarjitam eva vyākhyānaṃ mīmāṃsāyām upapannam iti ।।
yasya tu mandaphalatvād evam apy aparitoṣaḥ, taṃ pratyanyathā varṇayati vṛttyantareṣv iti keṣāñcid dhi bhavadāsādīnāṃ vṛttyantareṣu śabdānām alaukiko artha upavarṇitaḥ te anena bhāṣyeṇopālabhyante yāvad dhi pūrvagranthadoṣodbhāvanena svagranthaguṇavattākhyāpanena vā viśeṣo na pradarśyate,[]tāvan na śrotāraḥ śrotum ādriyeran atyuta pūrvagranthān evāyam alpāntaraṃ corayatīti vadadbhir asūyakaiḥ śuśrūṣūṇām utsāhabhaṅgo yujyeta ataḥ prayojanavān eva paropālambha iti ।। athāta ity ayaṃ śabda ānantarye prayujyate[]। iti tenāsya padasamudāyasya tādarthyaṃ narte paribhāṣādibhiḥ[]sidhyatīti ādiśabdena paraiḥ saṅgānaṃ lakṣaṇāṃ cāheti ।। atredānīṃ bhāṣyaṃ yojayati prasiddheti bhavadāsena hy ataś śabdasya hetvarthatvaṃ prasiddham apalapitam aprasiddhānantaryagocaratvaṃ ca kalpitam idaṃ ca sati[]prasiddhārthasambhave na vṛttikāreṇa kāryam iti loka ityādigranthenoktam sambhavati cātra prasiddhārthagrahaṇam na hy atra pāṇinineva jaimininā vṛddhirādaic itivat svasaṃjñā praṇītā tad idaṃ sati sambhava ity anenoktam iti veditavyam kiṃ hi prasiddhenāparāddhaṃ yat[] svarasasiddhamullaṅghyāprasiddho arthaḥ kalpyata iti ।।
api caivaṃ satyaprasiddhakalpiteṣu sūtrapadārtheṣu vyākhyāyamāneṣu punaś ca vedavākyeṣu yatnagauravaṃ prasajyata iti itarathetyādikenoktam ity āha sūtrārthe kliśyata iti svamanīṣākalpiteṣu sūtrapadārtheṣu vyākhyāyamāneṣu punaś ca vedavākyeṣu vaktur granthakārasya granthasandarbhapraṇayanena vyākhyātuś ca tadvyākhyānena śrotuś ca mahato granthasya śravaṇadhāraṇābhyāṃ mahān yatna āpadyata iti ।। ādriyante kiṃ guṇagaṇahāriṇā daurjanyeneti, taṃ pratyarthāntaram avatārayati na vyākhyāsyatīti eṣa hi bhāṣyakāraḥ sūtroccāraṇānantaraṃ vedavākyāny udāhṛtya saṃśayapūrvottarapakṣavibhāgenārthanirṇaye yatnaṃ kariṣyati, na sūtrāvayavavivaraṇādaram tatra śrotṝṇām āśaṅkā jāyeta kiṃ svid ayam ajñatayā sūtrāṇy upekṣitavān, āhosvid anarthakatvād, uta prasiddhatvād iti tad ayam akuśalo bhāṣyakāraḥ yat sūtreṣu bhāṣyaṃ kartum abhipravṛttas tāny upekṣitavān iti imaṃ doṣaṃ vyākhyāpratyākhyānena pariharati na vayam anabhijñāḥ, na caitāni sūtrāṇy anarthakāni, codanārthaparatantratvān na vyākhyeyānīty upekṣitānīti ।। na tu tāny avyākhyātadurjñātārthāni[]padārthās tāvat lokaprasiddhā eva tatprasiddhyaiva ca tatpūrvako vākyārtho api prasiddha eveti na kiñcid vyākhyeyam avaśiṣyata iti ।। atra ca pakṣe bhāṣyaṃ saṅgacchatetarām ity āha evaṃśabdādika iti sarvavyākhyāyāṃ hi viśeṣavyākhyāyā alpatvād asattvam upacaritam iha tu sarvathaiva sūtravyākhyā pratyākhyāyate ity avadhāraṇayatnagauravaparihārayor ubhayor upapattir iti pakṣāntarābhidhitsayedānīm imam api pakṣaṃ dūṣayati padacchedādīti yataḥ padacchedādi na karoti, tasmān nāyam abhinavo bhāṣyakāraḥ sūtrārthaṃ vijānīta iti bhavadāsatantropajīvibhir evaitat pratyākhyāpitaṃ bubhutsujanotsāham apahantum iti ।। paramārthatas tu sūtrāṇāṃ tātparyaṃ bravīty eva nyūnādhikādipratyavekṣaṇaṃ ca tatra tatra karoty evety āha bravīty eveti kva punaratiriktādīkṣate ata āha nanv aśaktam iti codanāsūtra eva tāvat nanv aśaktam idaṃ sūtram imāv arthāv abhivadituṃ codanālakṣaṇo dharmo nendriyādilakṣaṇaḥ, arthaś ca dharmo nānartha iti ubhayavivakṣāyāṃ vākyabheda āpadyate iti paricodya tat tu vaidikeṣu, na sūtreṣv iti parihariṣyati tathā yajur lakṣaṇānantaraṃ kiyad ekaṃ yajur iti yajuḥparimāṇajñāpanārtham uktam arthaikatvād ekaṃ vākyaṃ sākāṅkṣaṃ ced vibhāge syāt iti asyārthaḥ yāvanti padāny ekaprayojanāni pravibhajyamānāni sākāṅkṣāṇi ca, tāvanty ekaṃ vākyam iti udāharaṇaṃ tu devasya tvā savituḥ prasava iti mantraḥ atra hi sakalasavitrādiviśeṣaṇaviśiṣṭaikapradhānabhūtanirvāpaprakāśanaṃ prayojanam sarvāṇi ca devasya tv etyādīni[]nirvapāmīty[]ato vibhaktāni santi sākāṅkṣāṇīti devasya tvety upakramya nirvapāmītyantam ekaṃ vākyam iti sthite
yajetetivad yāgaḥ pratyakṣaḥ na ca daikṣapaśvādivad anumīyate tatra hi dravyadevatāsambandhānyathānupapattir yāgāvagame hetuḥ iha tu na dravyaṃ devatāsaṃyuktam upalabhāmahe, dravyamātraśruteḥ ato dṛṣṭārtha evāyaṃ vatsasaṃskāra ālambhaḥ sa hy ālabhyamāno gāṃ prastāvayiṣyatīti bahvevañjātīyakaṃ bhāṣyakāreṇa vyākhyātam ity ūhanīyam ataḥ sūtravyākhyāpratyākhyāne sakalam evamādi bhāṣyakārasya viruddham āpadyata iti yat tu pratyākhyāne kāraṇam uktam upāyabhūtāni vedārthajñāne sūtrāṇi, ataḥ kim ebhir vyākhyātaiḥ, upeya eva tu vedārtha ebhiḥ karaṇabhūtair vyākhyātavya iti tad dūṣayati na ceti yata eva ca tāny upāyabhūtāni, ata eva sutarāṃ vyākhyeyāni na hy upāyānabhijña upeyam avadhārayutum alam nanu ca tāny api vyākhyāyamānāni sādhyāni bhaveyuḥ na cāsiddham asiddhenaiva sādhyate ucyate asiddham api sādhanam anyasādhitaṃ kārye vyāpāryate, yathā dravyadevatopapādito yāgaḥ phalabhāvanāyāṃ, yathā cānyatarāsiddhāni sādhanāni sādhanāntarasiddhāni[]sādhyaṃ sādhayanty eveti ।। satyam upāyānabhijñasyopeyāvadhāraṇā nāsti upāyāntarād eva tu viditavedārthasya kiṃ sūtravyākhyayā ata āha nānyata iti ye hy anyata eva viditavedārthās teṣām arthe naitāni sūtrāṇi jaimininā praṇītāni, bhāṣyakāreṇa ca vyākhyātāni anyato anabhijñāṃs tu prati sūtrāṇi praṇītāni bhāṣyakāreṇa ca vyākhyātāni na ca te avyākhyātam eva sūtrārtham unnayanti na cānirṇītasūtrārthā vedārtham avadhārayantīti yuktas tadartho vyākhyāprayāsa iti ।। teṣv api hi lokaprasiddhāny eva padāni padārthāś ca vakṣyati hi ya eva laukikāḥ śabdās ta eva vaikikās ta eva teṣām arthaḥ iti tad idam uktaṃ tulyārthatvād iti tulyā hi lokavedasūtreṣv api padārthā iti ।। athaivam ucyate yad api vedavākyeṣu prasiddhā eva padārthāḥ, tathāpi vākyārtheṣu vacanavyaktiviśeṣānavadhāraṇād yathāyathaṃ saṃśayāḥ samupanipatantīti tannirāsāya tatra vyākhyānaṃ pravartata iti, tat sūtreṣv api samānam iti tadvyākhyāpratyākhyānam ayuktam ity āha vākyārtha iti ।।
api cāyaṃ bhāṣyakāraḥ sūtravyākhyāṃ pratyācakṣāṇaḥ spaṣṭam eva na vyākhyeyānītyācakṣīta, etāvataiva pratyākhyāne sidhyati yad ayam adhyāhārādidoṣaduṣṭavyākhyāniṣedhaṃ karoti, tad avagamyate doṣāpetā tu vyākhyānenana nivāryata ity āha na vyākhyātavyam iti ।। tad evam asya pratyākhyānapakṣasya[]dṛṣṭavyākhyāviruddhatvāt, pūrvayoś ca sarvavyākhyopālambhayoḥ phalgutvād anatiprayojanatvād, madhyamasyopālambhasya viśeṣato daurjanyāpādanād, nyāyābhāsaprāptavedavākyānyathākaraṇanirākaraṇena mahāphalā anuktadurjñānā ca parisaṃkhyaivāsya bhāṣyasyārtha ity āha asyeti ।। bhavati tad yatra vedasūtrayor yathāśrutagṛhītayoḥ parasparavirodho bhavati tadviṣayā parisaṃkhyeti evam avagate viṣaye svarūpam āha tatretineyamantena virodhaviṣaye api hi svarasato yathāśrutagṛhītasūtragrahaṇaṃ prasaktamanayā vāryate yad idaṃ prasiddhārthagrahaṇamadhyāhārādivarjanaṃ ca tad vedāvirodhe[]virodhe tu sūtramadhyāhārādibhir vyākhyeyaṃ, vaidikam eva vākyaṃ yathāśrutaṃ neyam itīdam atropadiśyata iti atha kiṃ sarvadaiva vedavākyaṃ yathāśrutaṃ neyaṃ, nety āha virodha iti yatra hi vedavākyayor evānyonyaṃ virodho bhavati, tatra tayor ekamadhyāhārādibhir nīyata eva yathopakramāvagatadātṛśrutivirodhād upasaṃhārasthā pratigṛhītṛśrutiḥ dātṛgocarā darśitā evaṃ hy uktaṃ yāvato aśvān pratigṛhṇīyād[]iti pratigrāhayed iti idaṃ tu vipariṇāmodāharaṇam adhyāhārādayas tu vedavākye vistarabhayān na prapañcitā iti ।। manvīran na sūtraiḥ saha vedavākyānāṃ kaścid viśeṣaḥ yathā hi vedo dharme pramāṇam, evaṃ vedārthanirṇayo api narte sūtrebhyaḥ sidhyatīti nāsmān prati vedasūtrayoḥ kaścid viśeṣa iti na ca vedasūtravākyānām[]anyaḥ svagato viśeṣaḥ laukikās tāvat padapadārthā ubhayatra tulyāḥ, vākyam apy ākāṅkṣitayogyasannihitapadasamanvayātmakam ubhayaṃ vaidikaṃ jaiminīyaṃ ca na hi tayor anyatarad apy adhyāhārādikam apekṣate tad etad āha vākyasāmarthyeti ।।
nanu na viruddhārtham ubhayaṃ sambhāvayituṃ śakyate ato anyataradanyāyyam iti sthite, guṇatvāt sūtram anyathā kāryam iti prāguktam ata āha asambhavād iti vicitrāśayā hi jijñāsavaḥ atas te kadācit pradhānaguṇagocaraṃ[]balābalaṃ jānanto vedānurodhena sūtram anyathā nayanti kadācid udbhūtācāryagauravā evam ālocayanti kathaṃ hi nyāyasahasravijjaiminir asmadādigocarām anupapattiṃ nākalayatīti sambhāvayāmaḥ, yayaiva tu tena vyākhyātaṃ tathaiva[]śrutyartho yuktaḥ anyathaikaśrutyanurodhena bahuśrutivināśa evāpadyata iti tad evamālocanābhedād vikalpa iti ।। vedavākyāni, tadvyākhyānā[]rthāni hi tāni na ca guṇānurodhena pradhānam anyathākartum ucitam pradhānam aviguṇaṃ kathaṃ nirvartyeteti hi guṇāḥ kriyante pradhānavaiguṇye tu kiṃ guṇaiḥ ata eva vakṣyati aṅgaguṇavirodhe ca tādarthyāt iti eṣa ca nyāyaḥ pūrvasya mukhyānugrahanyāyasyāpavādakaḥ ata eva mukhyadīkṣākālabādhaḥ pradhānakālānurodhena darśitaḥ uktaṃ hi parvaṇi dīkṣā parvaṇi sutyeti ataḥ sūktaṃ nyāyyām iti ।। aprāptavidhir evāyam ato mantrasya niścayaḥ[]। iti tad idaṃ vidhīyate[]'rtha ity anenoktam iti veditavyam iti ।।
idānīṃ virodhaviṣaye adhyāhārādikalpanāṃ sūtreṣūdāharaṇair darśayiṣyann adhyāhārodāharaṇaṃ tāvad āha śeṣabhājām iti vakṣyati hi jaiminiḥ api vā śeṣabhājāṃ syāt iti[]atra hi śeṣakāryāṇīḍāprāśitrādīny udāhṛtya vicārayiṣyate yadyeṣām arthena gṛhītasya haviṣo daivād apacāro bhavati, kiṃ tadā havirantaram āgamayitavyaṃ,[]śeṣād vāvadeyaṃ, karmalopo veti[]tatroktam api vā śeṣabhājā syād iti na cānena pūrvapakṣo gṛhyate, api vāśabdasambandhāt na ca siddhāntaḥ, pūrvapakṣābhāvāt[]api ca anantarādhikaraṇe pradhānārthāvattahavirnāśe śeṣād avadānena pūrvapakṣaṃ parigṛhya siddhāntitaṃ nirdeśād vānyad āgamayet iti dravyāntaropādānena tad yadi dravyāntarāgama evānantaryād atrānuṣajyate, tato nyāyāntaravirodha āpadyate śeṣakāryāṇām ekadeśadravyaś cotpattau vidyamānasaṃyogāt ity anenādhikaraṇenāprayojakatvasya sthitatvāt athottarapakṣātikrameṇa śeṣād avadānaṃ śeṣabhājām arthena syād iti sambandhaḥ, tad apy ayuktam śeṣasya pratipattyantarasambandhād, naṣṭāvayavapratipattisambandhābhāvāc ca tenotsūtram eva dravyāntarāgamena pūrvapakṣaṃ parigṛhya rāddhāntitam api vā śeṣabhājāṃ syāl lopa iti lopapadādhyāhāraṃ darśayiṣyati tad eṣa sūtrārtho bhavati śeṣaṃ bhajante yānīḍāprāśitrādīni,[]teṣāṃ dravyāntaraprayuktiśakter abhāvād vidyamānaśeṣasya pratipattyantarasambandhāl lopaḥ akaraṇam eva syād iti ।। vidhānāt iti[]tac caitad yathāśrutagṛhītaṃ na vivakṣitārthākhyānakṣamam viprakarṣo hy atra prathamāntaḥ sādhyabhūto avagamyate tantramadhye vidhānād iti pañcamyantaṃ hetubhūtam tac cāyuktam viprakarṣo hi paśoḥ prātarādikālatrayasambandhaḥ sa ca pratyakṣavacanasiddho na sādhyaḥ evaṃ hi śrūyate vapayā prātassavane caranti puroḍāśena mādhyandine savane aṅgais tṛtīyasavane iti tantramadhyavidhānam api sādhyaṃ na hetunirdeśārham ataḥ prathamāpañcamyor vipariṇāmo vakṣyate paśor viprakarṣāt prātarādikālatraya[]vyāpitvāt puroḍāśānāṃ paśutantramadhye vidhānam paśur hi puroḍāśakālam api vyāpnoti puroḍāśāstu svasavanasamāpter avyāpakāḥ ataḥ paśutantramadhyapatitāḥ puroḍāśā iti paśvartham anuṣṭhānaṃ puroḍāśeṣu prasajyata iti idaṃ ca vārttikakāreṇa vipariṇatam evodāhṛtam viprakarṣād iti vyavahitakalpanām udāharati padeneti vedādhikaraṇe hy evaṃ vakṣyati padasaṅghātātmāno vedāḥ padasaṅghātāś ca puruṣakṛtā dṛṣṭāḥ, yathā nīlotpalavanādyarthaviṣayāḥ ata ete api kṛtrimā iti tadviśeṣapradarśanārthaṃ cedaṃ sūtraṃ loke sanniyamāt prayogasannikarṣaḥ syāt iti atra ca sanniyamād iti padavyavahitaḥ prayogaśabdo loka ity asyānantaraṃ sambandhanīyaḥ tad ayam arthaḥ loke śabdaprayogaḥ sanniyamaḥ samyaṅnibandhanātmako yuktaḥ, arthasya cakṣurādisannikarṣāt na tu vede, atīndriyārthatvād iti idaṃ ca vipariṇāmavyavahitakalpanayoḥ sādhāraṇam apy udāharaṇaṃ vipariṇāmasyoktatvād vyavadhānamātrodāharaṇatvenoktam iti veditavyam iti ।। sarvaprakṛtivikṛtisomeṣu pānamātreṇa somapratipatteḥ siddhatvād iti pūrvapakṣite prativihitaṃ - doṣāt tu vaidike syāt iti rasāyanārthaṃ hi vamanāyaiva pānam vamanena hi śuddhakāyasya samyagāhārapariṇāmaparamparayā sthairyaṃ bhavati somapratipattis tu samyagjaraṇāntā iti māmevāṅgābhimatigā iti mantravarṇanād avagatam atas tatraiva vamanena pānavyāpadi jātāyāṃ tannibarhaṇārthaś caruḥ tad idaṃ sūtratrayavyavadhāne api sūtreṇeti samudāyāpekṣayaikavacanam iti ।। guṇārthaupavasathye ahni savanīyapunaśśrutiḥ ।
utpattiḥ prakriyā caiṣām āśvinagrahaṇottarā ।। iti[]ataḥ siddhaṃ[]sthānād agnīṣomīyārthā dharmā iti[]kim idaṃ sūtrānyathākaraṇaṃ nāma ucyate vyavadhāraṇakalpaneyam yatrānyathāpratibhāsamāno arthaḥ[]prakaraṇabalenānyathā varṇyate sā vyavadhāraṇakalpanā nanu neyam adhyāhārādiṣu sanniviṣṭā ucyate nāyam ādiśabdo vyavasthitavacanaḥ prakāravacanatvāt adhyāhāraprakārāṇāṃ vākyadoṣāṇām evamādīnām api yuktam evopavarṇanam iti ।। abhidheyāvinābhūtapratītir lakṣaṇeṣyate । lakṣyamāṇaguṇair yogād vṛtter iṣṭā tu gauṇatā ।।
saṃstavādantarāle vidhānam avasīyate tathā uṣṇikkakubhor ante darśanāt iti liṅgam upadiṣṭam tac cāyuktam uṣṇikkakubhor mukhyayor ante abhāvāt triṣṭubhā paridadhātīti triṣṭubho ante darśanāt tadabhiprāyam idam ānīyamānāsu ca madhye satīṣu samiddhavatyā juhotente bhavataḥ te ca samāhṛte triṣṭubhā samasaṅkhye iti saṅkhyāsāmānyāt triṣṭubante bhavati evam api triṣṭubho ante darśanād iti vaktavyam satyam tathāpi triṣṭubho vā etad vīryaṃ yad uṣṇikkakubhāv ity arthavādāvagatatriṣṭupkāryatvād uṣṇikkakubhoḥ kāraṇe kāryopacārād uṣṇikkakupchabdastriṣṭubhi prayuktaḥ tathā jyotiṣṭome dvādaśa śataṃ dakṣiṇeti samadhigate ṣoḍaśānām ṛtvijāṃ samo vibhāga uta viṣama iti saṃśaye, viśeṣāśruter bhāgasāmyam uktvā karmaparimāṇād dakṣiṇāparimāṇaṃ loke tathā darśanād iti viśeṣo darśitaḥ punaś ca darśanāc ca viśeṣasya tathābhyudaye iti liṅgam upadiṣṭam atra cābhyudayaśabdenābhyudayasādhanatvād dvādaśāho lakṣyate tatra hi dīkṣākramapare vacane adhvaryur grahapatiṃ dīkṣayitve[]tyādike ardhino dīkṣayati tṛtīyino dīkṣayati ityādibhiḥ samākhyābhir ṛtvijām dibhiḥ sambandho anūditaḥ sa cāyaṃ jyotiṣṭomavikāratvād dvādaśāhasya prakṛtau bhāgavaiṣamyam antareṇānupapadyamāno vaiṣamye liṅgam iti nanu ca guṇakalpā ity uktam iha cautpattikagavyaśabdayor evaṃ kathiñcid guṇavādo darśitaḥ uṣṇikkakupśabde tūpacāraḥ abhyudayaśabde tu lakṣaṇā ataḥ kathaṃ guṇakalpā iti bahucananam ucyate jaghanyavṛttisāmānyāt liṅgasamavāyād vā prāṇabhṛta upadadhātītivad guṇakalpā ity uktam ity adoṣa iti ।। yas tūbhayaprāpter mandatvāt parisaṃkhyām api nānumanyate, taṃ pratyarthāntaram āha sūtrakāreti bhāṣyakāro ho śiṣyānātmānaṃ ca sūtrakārapraśaṃsayā prarocayati[]anena khalu sūtrakāreṇa prasiddhair eva padaiḥ padārthā abhihitāḥ, na tu guṇavṛddhyādivat paribhāṣā kācit kṛtā ato akleśena gamyārthatvād etāny eva śrotuṃ vyākhyātuṃ ca yuktānīti ।। ye tu stutau vāstutau vā tāvān evārtha iti na stutāv ādriyante, tān pratyathaśabdadūṣaṇaparam idaṃ bhāṣyam ity āha bhavitavyam iti bhavitavyaṃ tu tenety ataḥ prāgekavākyatām āpannena, tat tu vedādhyayanam ity ato vā pūrvam ekavākyatām āpannenāthaśabdadūṣaṇam anena bhāṣyeṇa kriyata iti ।। prathamāvadhinā bhāṣyaṃ yojayati prasiddhārthapadair iti ।।
dvitīyāvadhinā bhāṣyaṃ yojayati prasiddhārtham iti bhavitavyaṃ tu teneti prasiddhārthaṃ padaṃ yuktam ity arthaḥ nanv athaśabdadūṣaṇavyatirikteṣu prasiddhārthaparigrahasyoktatvād athādiśabdavyākhyānam ayuktam iti codayati prasiddho apīti ।। āha na ceti ।। athavā yat prasiddhārthagrahaṇam uktaṃ tad eva[]vṛttābhāvād athaśabdasyānantaryārthatvāsambhavād ākṣipyata ity āha yad veti atraiva bhāṣyaṃ yojayati yadīti tatretyādinā bhāṣyakāraḥ prasiddhārthagrahaṇam ākṣipati prasiddhārthagrahaṇe hy ānantaryam athaśabdārthaḥ, na ca tad vṛttamantreṇa sambhavatīti prasaktam adhyāhārādikalpanam iti atra ca pakṣe bhavitavyam ityādi sāmānyaviśeṣottaratayāthaśabdadūṣaṇavad vyākhyeyam iti ।। anyathā pariharati vedādhyayaneti ayam abhiprāyaḥ nāvyākhyātadurjñānatvād athaśabdo vyākhyāyate kin tv athaśabdavyākhyānamiṣeṇānyad eva bhāṣyakārasya vivakṣitam tac caitadathaśabdārthe kathite codyaparihārakrameṇa śakyate darśayitum tathāhi vedādhyayanānantaropanipātinaḥ snānasya adhītya snāyād iti smārtasyādhyayanavidhidṛṣṭārthatābalenotkarṣakalpanāthaśabdavyākhyāne saty upapattikrameṇāvataratīti yuktam athaśabdopavarṇanam iti ।।
śabdānuśāsanam evopariṣṭād adhikariṣyate iti yuktam adhikārārthatvam iha tu jijñāsādhikārābhāvāt sūktam anyārthatve[]prasiddhir bādhyate iti ।। atra bhāṣyam anyasyāpi karmaṇo anantaraṃ dharmajijñāsā prāpnotīti tadākṣipya samādadhāti viśiṣṭeti ayam[]abhiprāyaḥ yady api vedārthavicārātmakaviśiṣṭaliṅgavijñānād viśiṣṭo vedādhyayanātmako liṅgī vijñāyate anantaravṛttaḥ, tathāpi sūtreṇa sākṣādanupādānād idaṃ coditam iti ।। punar ākṣipati ānantaryeti ayam abhiprāyaḥ na hi manvādivadadṛṣṭārthopadeśī jaiminiḥ, anena cānantaryam upadiṣṭaṃ, tad yasyānantaryaṃ dṛṣṭārthaṃ bhavati tadānantaryam iti gamyate vedādhyayanam eva vedārthavicārātmikāyāṃ dharmajijñāsāyāṃ dṛṣṭārthaṃ, tena vinā tadanupapatteḥ atas tadākṣiptam ataḥ asūtritopālambho na yukta iti ।। kathaṃ punardṛṣṭārthatayā vedādhyayanam ākṣipyate ata āha yeneti ।।
na ca yatkiñcitkriyānantaryārtham upadeśaḥ tasyāvarjanīyatvena nityaprāpter ity āha kriyamāṇeti ।। nanu saṅkalpaprayatnādibhir api vinā[]sā nopapadyata eveti dṛṣṭārthatvena vedādhyayanam ākṣipyata ity āśaṅkyāha[]- saṅkalpādibhir iti ।। evaṃ vedādhyayanānantaryam upapādyopasaṃharati tasmād iti ।। aparam api prāg api ca vedādhyayanād iti bhāṣyam tadākṣipati anyasyāpīti yadaiva naitad evam ityādinā vedādhyayanam atantrīkṛtaṃ tadaivādhyayanāt prāgūrdhvaṃ vānyasyāpi karmaṇo anantaraṃ dharmajijñāsā prāpnoty eveti vyarthaṃ prāg iti punarvacanam iti atra[]parihārabhāṣyaṃ tādṛśīm ityādi tadākṣipati pūrveṇeti tat tu vedādhyayanaṃ tasmin hi sati sāvakalpate ity anenaiva vedādhyayanaprāpter uktatvāt kim anuktaṃ vaktuṃ punar idam uktam iti ।।
evam ākṣipyādyacodyaparihāraṃ tāvad āha vakṣyamāṇam[]iti sārdhadvayena atra hi nādyāpi[]vedavākyāni pramāṇam iti sādhitam tāni ca vākyāni vivariṣyati jaiminir ity api nāvagamyate tato[]buddhādivacanapāṭhānantaraṃ caityavandanādidharmajijñāsāprasakteḥ paricodanā yuktaiveti ।। dvayena asyārthaḥ - vedamadhītyātha dharmajijñāsetīdṛśe api sūtre paricodanāvakāśo asty eva, ubhayaṃ hi vicakṣitaṃ nānadhītyānantaraṃ nānyat kṛtveti tac ca vacobhaṅgibhedena vākyabhedād ayuktam iti ।। vākyabhedam eva prapañcayati adhītyaiveti dvayena ekaṃ hi vedam adhītyātha dharmajijñāseti vākyam tad yadi vedam adhītyaiveti vidadhāti, tadānantaryāvidhānād anyasyāpi snānasahadharmacāriṇī saṃyogādikarmaṇo anantaraṃ dharmajijñāsā prāpnoti athaitadbhayādānantaryam āśrīyate tato yo adhītya jijñāsate taṃ pratyānantaryamātravidhānād anadhītavedasya dharmajijñāsā na vāryata iti prāg api prasajyeta ubhayavivakṣā tu vākyabhedaprasaṅgād ayuktaiveti vakṣyamāṇā[]locanena tu naitad evam iti paricodanāyāṃ prāg api ca vedādhyayanād iti bhinnakramaṃ yojanīyam api ca prāg vedādhyayanād iti ayam arthaḥ yady api vedārtho vicārayitavyaḥ, tathāpi prathamam eva vicārayitum ucitaḥ sarvaṃ hi hānopādānārthaṃ vastu prathamam eva jijñāsyate tato hīyetopādīyeta vā yat tv avicāritāsiddham arthaṃ prathamam evopādāya bhraṣṭāvasaraṃ jijñāsyate, tadabuddhipūrvakam āpadyeta asyāpi codyasya tādṛśīm ity etad evottaram iti vakṣyāmaḥ ।। pravartiṣyamāṇānekavidhavedārthavicārātmikā dharmajijñāseyam iti jijñāsāsvarūpopavarṇanena parihṛtam ataḥ paricodanāparihāratvenāpunaruktatvam iti evañ ca vakṣyamāṇānālocanena codyottaratayā bhāṣyaṃ vyākhyāyālocanaparicodanāyām api etad evottaram iti yojayati prāg iti yat tāvad ubhayapratipādanena vākyabhedaprasañjanaṃ kṛtaṃ, tadānantaryamātraparatvena parihriyate tatparatve adhyayanavidhānāsambhavāt prāg apīti ca codyaṃ pariśiṣyate tasyāpi tādṛśīm ity anenāpākriyā, jijñāsāsāmarthyena pūrvavṛttavedādhyayanalābhāt nahīyam anupāttavedena śakyā kartum ata eva yaduktamadhyayanāt prāg eva dharmajijñāsā yukteti, tad apy anena parihṛtaṃ bhavati tādṛśīyam anekavidhavicārāyat tā yā vicārasiddhamadhyayanam antareṇa kartum aśakyā vicārya tv adhīyāno vicārasyānekakālasādhyatvād adhyayanakālātipātād vrātyatām āpadyeta na caivam anadhītavedas tadarthaṃ yāvadavadhārayitum alam ity avicāritopāttavedādhyayanapūrvakatvaṃ dharmajijñāsāyāḥ yat tūktam avicāritopādāne abuddhipūrvakam upādānam iti kena voktaṃ buddhipūrvakam upādānam iti hitaiṣiṇaḥ pitrādaya evainaṃ[]kumāram anākalitapāralaukikakalyāṇaṃ pravartayanti api ca[]sajātīyānaharaharaviratapravṛttasvādhyāyādhyayanānupalabhamānaḥ sāmānyato jānāti nūnam asmāt karmaṇaḥ ko apy abhyudaya eṣāṃ bhavitā katham aparathā śrāmyadbhir hitakāmaiḥ pitrādibhir amī pravartyanta iti evaṃ viditavato aham apy[]anutiṣṭhan śreyaḥ prāpsyāmīti cintayataḥ svayam api pravṛttir upapadyata eveti ।।
smṛtivacanabalena guru[]kulasakāśād apavartanam tatrāsamāvṛttaḥ kathaṃ nāma vedārthaṃ vicārayed ity evam artham idaṃ sūtram ity apicetyādikenoktam iti ।। idaṃ ca bhāṣyaṃ nyūnaṃ manyamānaiḥ[][]kaiścid adhyāhṛtya vyākhyātaṃ,[]tatas tam upanyasyati ānantaryam iti asya hi sūtrasya gurukulavāsāvasānanivṛttiparatvād adhyayanam ānantaryaṃ cobhayam api na vivakṣitam bhāṣyaṃ tu yathāśrutam[]adhyayanavidhāna[]niṣedhamātraparam[]upalabhyate ato nāpi parastādānantaryaṃ śiṣma ity adhyāhṛtyobhayavacanavyaktiniṣedhārthatayā vyākhyeyam iti ।। nanu nānanvitapadārtho vākyārthaḥ na ceha[]sūtre tādṛś[]ānāṃ padārthānām anvayo dṛśyate, yena gurukulavāsāvasānanivṛttiḥ pratīyeta pratyutādhyayanānantaryayor eva śrutyā vidhānam upalabhyate tatas tad eva yuktam ata āha na vāryata iti anadhītavedasya sarvakriyāsvaśaktasyānadhikārād dharmajijñāsā daivād eva vāritā, kiṃ tannivṛttyarthenādhyayanavidhānena ānantaryam api na manvādivadadṛṣṭārtham upadiśyate nacādṛṣṭārthopadeśī jaiminir ity uktam ato dṛṣṭārthādhyayanānantaryabalena gurukulavāsāvasānanivṛttir lakṣaṇayāśrīyata iti ।। evam adhyāhārapakṣam upanyasya dūṣayati ānantaryeti ayam abhiprāyaḥ śrutārthānupapattyaiva hi lakṣaṇā bhavati yadi cānantaryavacanavyaktir nāśritā, kiṃ lakṣaṇāyā bījam tasmād ānantaryavacanavyaktim āśrityaiva śrautārthaparigrahe dṛṣṭārthatvaprasakter lakṣaṇārtho lakṣaṇayā viṣayīkṛto arthaḥ snānābhāvo vidhīyate yathāśrutabhāṣyasvarasabhaṅgaś caivaṃ sati na bhaviṣyatīti ।।
kena punaḥ sambandhenānantaryam upadiṣṭaṃ snānābhāvaṃ lakṣayatīty ata āha pratīteti ayam abhiprāyaḥ virodhisadbhāvo ho virodhyantaranivṛttyā vyāptaḥ tad yadaiva vedādhyayanānantarā dharmajijñāsā prāptā[]bhavati, tadaivādhyayanānantarakālasya tayā vyāptatvāt tatparipanthi snānaṃ nivartate na hi gurugṛhādanāvṛttaḥ snāti na ca samāvṛtto dharmaṃ jijñāsitum īṣṭe yathaiva guruṇā vinādhyayanaṃ na sidhyati, tathaivārthajñānam api ato adhyayanānantaraṃ dharmajijñāsā kāryetyukte saty ānantaryasvarūpe dṛṣtārthatvaprasakteḥ snānābhāvalakṣaṇā yukteti ।। upanīya tu yaḥ śiṣyaṃ vedam adhyāpayed dvijaḥ । sakalpaṃ sarahasyaṃ ca tam ācāryaṃ pracakṣate ।। upanīya dadad vedam ācāryaḥ sa udāhṛtaḥ ।
yogyatvenetikartavyatāṃśopanipātinī mīmāṃsādhyayanānantaram upanipatantī svakālopanipātinā snānena virudhyata iti śrutibalīyastvena yuktaḥ snānasmṛter bādha iti sūktaṃ snānasya tena bādhaḥ syād iti ।। atra bhāṣyaṃ dṛṣṭārthatā cādhyayanasyānantarye vyāhanyeta, lakṣaṇayā tv eṣo arthaḥ syād iti tadadhyayanadṛṣṭārthatāpratipādanasya punaruktatvāl lakṣaṇayā tv eṣo arthaḥ syād iti cāvijñāyamānārthatvāt kaiścid vyākhyātṛbhis tyaktam tat tāvad āha dṛṣṭārtheti kaiścidantena svayaṃ tu cirantanalekhyeṣu vidyamānatvāt samādhatte tad ucyata iti ayam abhiprāyaḥ pūrvaṃ hi na cādhītavedasyetyādibhāṣyeṇa pūrvakālatāmātraṃ ktvāpratyayenocyate, nānantaryam na ca tadadhyayanadṛṣṭārthatve virudhyata iti smṛtyā sahāvirodho darśitaḥ idānīṃ tu yady apy ānantaryavacanaḥ ktvāśabdaḥ, tathāpi samastasmṛtyarthaparigrahe vedavirodhād varaṃ lakṣaṇeti paurvāparyaviśeṣa ānantarye ukte tadantargatapūrvakālatāmātram adhyayanasya lakṣyate evaṃ hi dṛṣṭārthādhyayanena sahāvirodho bhavatīti ।। aparam api smṛtyā sahāvirodhaprakāram āha grantheti adhītyeti iṅo rūpe virodhaḥ neṇa iti idaṃ cānvāruhyavacanam iti nātīvādaraṇīyaṃ iṅo hi nityasahacarito adhiśabda ekadeśabhūtaḥ, na hi tasya kevalasya prayogo dṛṣṭapūrvaḥ ata iṅo rūpe samudāyaprāsiddhiḥ iṇas tv avayavaprasiddhiḥ sā ca samudāyaprasiddher durbalā svādhyāyādhyayanādhikāre cādhītyeti śrutaṃ tadviṣayam evāvagamyata ity ato api nādhigamārtha[]kalpanā yukteti ।। atra bhāṣyaṃ na cedaṃ snānam adṛṣṭārthaṃ vidhīyate iti tad vyācaṣṭe yas tv iti yo hi śrutismṛtyor evam avirodho bhavatīti gurugehādanāvṛttasyāplavanamātram adhītya snāyād iti prayājādivat pradhānam adṛṣṭārthaṃ vidhīyate athavā mantrādyupetam adhyayanasya pradhānakarmaṇaḥ prokṣaṇādivadadṛṣṭārthaṃ narasaṃskārarūpaṃ snānaṃ vidhīyata iti manyate, tasya vakṣyamāṇam uttaram iti ।।
syāt iyaṃ tu nyāyamūlā nyāyaś ca sakalabrahmacāridharmanivṛttau samānaḥ kaḥ punar asau śrūyatām brahmacāridharmā hi gurukulavāsādayo adhyayanāṅgam adhyayanasamāptau samāpyante iṣṭisamāptāv iva vratam iti nyāyaḥ ato asnānaniyamanivṛttimūlena sakalāgnīndhanādibrahmacāridharmaparyavasānalakṣaṇā yukteti idaṃ tu kin tu lakṣaṇayetyādibhāṣyeṇoktam iti veditavyam ।। prakaraṇārtham idānīm upasaṃharati tasmād iti ayam arthaḥ yad adhyayanaśabdo adhigamārtha iti vyākhyātaṃ, yac ca snāyādityasnānādiniyamanivṛttilakṣaṇārthaḥ snānaśabda iti, tathā athāto dharmajijñāseti[]dharmajijñāsākramavacano athaśabdo adhyayanānantaropanipātismārtasnānābhāvalakṣaṇārtha iti yad uktaṃ tatra[]ca sarvatra dṛṣṭārthatvaṃ hetur iti ।। prathamopanipātino virodhinaḥ snānasyaiva bādhanam ato anadhītavedatvena yāvannityanaimittikakarmaṇo anuṣṭhānāyogyaḥ, tāvad akurvann api tāni na pratyavaiti adhītavedatayā yogyo akurvan pratyaveyāt na cāvidvān kartuṃ śaknoti na cāvicārayan jānātītyadhyayanānantaram[]eva dharmajijñāsā yukteti idaṃ cottaravi[]bhavād uktam paramārthatas tv adhyayanavidhyarthasampādanāya pravṛtto na prāṅ mīmāṃsāśravaṇād virantum arhatītyadhyayanavidhibalaprabhāvita evāyam arthaḥ na hi pradhānam anaṅgam anuṣṭhitaṃ paryavasyati vakṣyati hi sāṅgaṃ pradhānam aikaśabdyād iti ।। adhikaraṇāntaramatraivodāharati[]- guṇapradhānayor iti vakṣyati aṅgaguṇavirodhe ca tādarthyāt iti atra ca pradhānabhūtasutyākālānurodhenāṅgabhūtadīkṣaṇīyākālabādho vakṣyate, pradhānārthatvād aṅgānām pradhānavirodhe satyānarthakyāt evam ihāpy adhyayanasnānayoḥ kramamadhītyasnāyād iti smṛtir upadiśati kramaś ca kramavatām aṅgam ity[]avivādaṃ sarvavādinām[]tad yady eṣa kramo anurudhyeta, tataḥ pradhānabhūtaṃ dṛṣṭārtham adhyayanam eva bādhitaṃ bhavet na ca guṇānurodhena pradhānabādho yukta iti ।।
evaṃ tāvat smṛter atyantabādho bhaṇitaḥ idānīṃ[]virodhānusāritvād bādhyabādhakabhāvasya yāvanmātram eva virudhyate tad bādhitavyam gurukula[]vāsaparityāgamātraṃ ca dharmajijñāsāparipanthi, tadāyattatvāt[]tasyāḥ, na madhumāṃsādiseveti na[]te bādhitavyā ity āha snāneti ।। tasmāt smṛtyekadeśabādho ayaṃ na samastasmṛter[]bādha ity āha tasmād iti ।। asnānādiniyamanivṛttiḥ paryavasyati snānaṃ na prāpnotītyarthaḥ sakalabrahmacāridharmanivṛttivācī snātakaśabda iti ।। vyākhyāya tad eva prayogānusāreṇāha gurugehād iti yāvad dhi gurugehān na nivartate na niṣkrāmati, tāvat snātako na kathyate ato na snātakadharmaṃ labhata iti yady evaṃ tarhi mā snātu, dāraparigrahaṃ kin tu na karoti upāttadāro api[]gurau nivasan dharmaṃ jijñāsata eva,[]ata āha tad iti gurugehānniṣkrāntasya kṛtamantrādyupetasnānasya tatra snānāt paro dārasaṅgraho vihitaḥ snātakaḥ sadṛśīṃ bhāryāṃ vindeta iti tat katham akṛtasnānasya bhaved iti ।।
atra bhāṣyaṃ vedam adhītya snāyād gurukulān mā samāvartiṣṭeti tadasaṅgatārtham iva lakṣyate kathaṃ hi vedam adhītya snāyād gurukulān mā samāvartiṣṭeti tad vicchidya yojayati vyākhyāyeti pūrvaṃ hi na cedaṃ snānam adṛṣṭārtham ityādinā bhāṣyeṇa smṛtivākyaṃ vyākhyāya punas tad eva kīrtitam asyāḥ smṛter ayam artha ity uktaṃ bhavati ।। nanv ānantaryād gurukulān mā samāvartiṣṭetyanenaikagrantho avagamyate kiṃ tatparityāge kāraṇam[]ata āha samāvartiṣṭeti na hy ānantaryam eva sambandhe kāraṇam api tarhi, yogyatāpi iha ca virodhād ānantarye apy asambandha iti ।। samāvartiṣṭa kathaṃ vedavākyāni vicārayed ityādinā bhāṣyeṇa na ca tatra hetur ukta iti smṛtidṛṣṭārthatāprasaṅgena manasi viparivartamāno abhihitaḥ athaśabdo hy ānantaryaparatve adṛṣṭārthaḥ syād iti tatparihārāya gurukulān mā samāvartiṣṭety evaṃaparo vyākhyā[]yata iti yad vā gurukulavāsanivṛttimātraṃ bādhyate na kṛtsnasmṛtyartha iti, tatrāyaṃ hetur ity āha tanmātrasyeti ।। etad eva vivṛṇoti smṛtiprāptam iti idānīm adhīte vede adhītya snāyād iti smṛtiprāptaṃ madhvādisevanaṃ pratiṣedhayan sūtrakāro adṛṣṭārthopadeśī syāt teṣāṃ dharmajijñāsāyām avirodhāt na ca tad yuktam iti ।।
yas tu smṛter avirodhaṃ vadann evam āha smṛtivaśād anantaraṃ snātvā gurugehaṃ praviśya dharmo vicārayiṣyate tan na kaścid virodhaḥ syād iti, taṃ pratyāha nivṛtyeti nirgatya hi punaḥ praveśo adṛṣṭārthaḥ syād iti pūrvaṃ cedam udbhāṣyam eva paricodyānyathā parihṛtam idānīṃ bhāṣyā[]nusāreṇādṛṣṭārthatayā parihriyate ity apaunaruktyam ।। nanu kathaṃ praveśo adṛṣṭārthaḥ syāt, tasya hi vicāro dṛṣṭam eva prayojanam ata āha nirgama iti kṛtārthasya nirgamo nissaraṇaṃ dṛṣṭārthaṃ syāt itarathādṛṣṭārtham ato nirgatyapraveśo adṛṣṭārtha iti vadatā nivṛtter adṛṣṭārthatvam uktaṃ bhavati ।। ānantaryam upadiṣṭaṃ, tadaiva kriyāmātrānantaryasyādṛṣṭārthatvād vedagrahaṇaṃ vedārthanirṇaye hetur ity uktam[]eveti kim ataś śabdeneti ।। pariharati yogyatvam iti ānantaryopadeśād vedādhyayanena dharmajñāne yogyo bhavatīti jñāyate, na tu taddhetukaiva[]dharmajijñāseti ।।
ataś caivaṃvidhaḥ puruṣo dharmajñāne[]yogya ity etāvad evāthaśabdenoktaṃ syāt, na hetuviśeṣa ity āha lakṣaṇam iti na ca hetvantarābhāvāt pāriśeṣyasiddham adhyayanaṃ śakyaṃ vaktum ity āha jijñāsāyā iti ।। dharmaphalārthitvācāryakayaśaḥprabhṛti jijñāsāyā hetutvena sambhavati taddhetutve ca dharmajijñāsāyāḥ śūdrādhikāro doṣa iti parihārāntaram āha ataś śabda iti athaśabdo hy ānantaryam upadiśan yad vedādhyayanānantaryam upadiśatītyuktaṃ, tad vakṣyamāṇātaś śabdapratipādyahetutvabalena itarathā tv arthāntaravacano ayam athaśabdaḥ sambhāvyeteti ।। nityanaimittikānuṣṭhānayogyo[]jāto yady[]avidvattayā nānutiṣṭhet, pratyaveyāt ato adhītavedatvān nāvasthātuṃ labhyate jhaṭiti vidvattāyāṃ yatitavyam iti ।। atra bhāṣyaṃ dharmaṃ jijñāsitum icched iti tatra sandhātuliṅtumunām icchārthatvāt paunaruktyam āśaṅkya viṣayabhedāt pariharati sanvācyeti sanvācyā tāvadicchā āntaraṃ samānapadopāttaṃ jñānam eva karma vyā[]pnoti tatkarmiketi yāvat tāvatā ca bhāgena saiva gamyate, na liṅāder artho vidhyādiḥ[]iṣis tu yady apīcchāvacanaḥ, tathāpī[]cchāntaravacanatvād apunaruktaḥ tathā hi -[]sanvā[]cyecchāyā bāhyaḥ padāntaropātto vā dharmaḥ karma, jñānecchā vā, dharmajñānecchādvayaṃ vā karma[]bhedaprakaṭanam icchābhedasphuṭīkaraṇārtham liṅtumunos tu vidhisamānakartṛkatvavacanatvāt spaṣṭo viṣayabheda ity apunaruktateti kiṃ punar atrāsūtritadvitīyecchopādāne bhāṣyakārasya prayojanaṃ, dharmaṃ jijñāsetety evaṃ hi vacanīyam ata āha sūtriteccheti evaṃ hi manyate yathā śiṣyo bālaḥ preṣaṇāyām ayogyatvād dharmajñāne pravartayituṃ sūtrakāreṇādhyeṣito dharmajijñāseti vadatā, tathā tadgatim anuvidadhānena bhāṣyakāreṇa sūtritecchā kathaṃ nirvartyeteti dvitīyecchā asūtritoktā ata icchopadeśenāpi kartavyatopadiṣṭā bhavet, tatpūrvabhāvitvād icchāyāḥ na cecchā neṣyate bubhukṣāvat tathā hi eko bubhukṣamāṇo bhuṅkte anyas tu mandānalatvād abubhukṣus tām api kāmayata eveti ।।
bāhyasya hi[]nimittasya tādarthyaṃ naiva tādṛśam । yādṛśaṃ prakṛteḥ spaṣṭaṃ vikāraṃ prati dṛśyate ।। iti tathā ca nāprakṛtivikṛtyos tādarthyasamāso dṛṣṭacaraḥ aśvadhāsādiṣu ṣaṣṭhīsamāsāśrayaṇāt vaiyākaraṇākhyāyāṃ tu saty api samāse alugvidhānād vibhaktiḥ śrūyate iti yuktam eva vṛttivigrahayor aikyārthyam asaty api prakṛtivikṛtibhāve dharmajijñāsāpadasamāsas tu vivādāspadībhūta eva tasmād asamāso ayam ।। evam ākṣipya samādadhāti sā hīti nāyaṃ caturthīsamāsaḥ kin tu aśvadhāsādivat ṣaṣṭhīsamāsa evāyam tathā hi sā hi tasya jñātum iccheti ṣaṣṭhyantena tadā vigṛhṇātīti nanu dharmāya jijñāseti vigrahavacanaṃ tat kathaṃ vyākhyeyam ata āha - dharmāyeti nedaṃ vigrahavacanaṃ, kin tu ṣaṣṭhyarthaviśeṣapradarśanam iti ।।
atha codayati prāpnotīti tādarthyarūpārthavivakṣāyāṃ hi caturthy eva prāpnoti sambandhasāmānyavivakṣāyāṃ tu tādarthyavacanaṃ katham iti ।। pariharati sambandhamātreti sūtrakāreṇa hi sambandhasāmānyavivakṣāyā dharmajijñāseti ṣaṣṭhīsamāsaḥ prayuktaḥ nirviśeṣasāmānyānupapattes tu viśeṣākāṅkṣāyāṃ bhāṣyakāreṇaiva tasya sāmānyasya tādarthyarūpaviśeṣaniṣṭhatā varṇyate, tenāyam api na doṣa iti ।। atrāparaṃ dharmajijñāsāsvarūpapradarśanārthaṃ kānyasya sādhanāni kāni sādhanābhāsānīti bhāṣyam tatra sādhanābhāsapadaṃ vyācaṣṭe sādhanābhāsateti pūrvapakṣasyārtho dharmasya sādhanābhāsam iti kathaṃ punaḥ pūrvapakṣasyārthaḥ sādhanābhāsaḥ, ata āha anyasādhanam iti anyasya hi sādhanam anyasya sādhanavadavabhāsamānaṃ sādhanābhāsaṃ bhavatīti ।। puruṣārthasyāpāpaślokaśravaṇāder ucyamānaṃ sādhanābhāsaṃ bhavati puruṣārthaṃ ca godohanādi krator ucyamānaṃ tadābhāsaṃ bhavatīti atra bhāṣyakāreṇa ko dharmaḥ kathaṃlakṣaṇaḥ iti codanāsūtreṇa vyākhyātam ity uktvā kānyasya sādhanānītyādi śeṣalakṣaṇena vyākhyātam ity uktam tad ayuktam iva dṛśyate, śeṣalakṣaṇaśabdo hi tṛtīyādhyāye prasiddhaḥ na ca tatra sādhanādi sarvaṃ vyākhyāyate, ataḥ katham ity āśaṅkyāha śeṣalakṣaṇeti nāyaṃ tṛtīyādhyāyavivakṣayā śeṣalakṣaṇaśabdaḥ prayuktaḥ, kin tu pariśiṣṭasakalaśāstravivakṣayā ata evaikavacanam iti ।।
atra bhāṣyakāreṇa śāstrārambham ākṣipatoktam dharmaḥ prasiddho aprasiddho vā syāt yadi prasiddhaḥ, na jijñāsyaḥ athāprasiddhaḥ, natarām iti tatrābhāvavacanatvānnañaḥ ko ayam ātiśāyanikaḥ pratyayaḥ na hi niṣedhasya svagato viśeṣaḥ kaścid astīty āśaṅkyāha prasiddha iti satyam nābhāvasya svagato viśeṣaḥ, tathāpi niṣedhyatantratvād niṣedhasya tadatiśayāt so apy atiśete iti tad iha prasiddhe jñānecchāmātrasyaivābhāvaḥ, na jñānasya aprasiddhe tu na jñānaṃ na ceccheti dvayaniṣedhād atiśayo yuktaḥ aśakyatvān neṣyate na jñāyate cetyartha iti ।। atra parihārabhāṣyaṃ dharmaṃ prati vipratipannā bahuvidaḥ sa hi niḥśreyasena puruṣaṃ saṃyunaktīti, tad vyācaṣṭe jijñāsya iti sandigdhasya hi prayojanavato nirṇayāya matimanto yatante tathā ca dharmaḥ tasmād ayam api jijñāsyata iti ।। vipratipadyate vipratipattiḥ kriyate iti bhāve[]pratyayaḥ vādivipratipattiś ca saṃśaye nimittam iti naiyāyikāḥ tasmād eṣa saṃśayo bhavati kiṃ khalu dharme pramāṇaṃ, kiṃsvid yogipratyakṣam uta codaneti pramāṇasaṃśayād eva tu svarūpasaṃśayaḥ, kiṃ yāgādir dharma[]uta caityavandanādīti tad atrādyasyādhyāyasya prathamapāde nirṇayaḥ kārya ity āha pādeneti atra hi sambhāvitetarapramāṇaniṣedhena sambhāvitāprāmāṇyaniṣe[]dhena ca prāmāṇyam upapādayiṣyate tadupapādanāc ca svarūpopapādanam api kṛtaṃ bhavati tripādyāṃ tu kathaṃlakṣaṇa ity amunā pratijñātaḥ pramāṇaprakāro nirūpyate prāmāṇyaṃ tv ihaivopapāditam ata eva pādāvasāne iti pramāṇatvam idaṃ prasiddham iti vadati arthavādādhikaraṇe ca siddhapramāṇa[]bhāvasya iti, prakārasya tu tadvataḥ pramāṇād anatibhedāt kṛtsno adhyāyaḥ pramāṇalakṣaṇam ity ākhyāyate iti ।। evamādyapādaprayojanamuktvoparitanatantraprayojanam āha sthita iti dvayena ajñānām ekamārga[]dṛśvanāṃ cāsaṃśayād bahuvidāṃ vākyārthanirṇaye saṃśayān na matir upajāyate prathamaṃ tāvad vidhyarthavādamantranāmnām arthe prayojane saṃśayaḥ stutyādyupayogapra[]tipādanenārthavādādhikaraṇādyair apaneṣyate punaś ca dvitīye yajati dadāti juhotītyādināṃ cārthabhedābhāvād bhedasaṃśayaḥ śabdāntarādhikaraṇādibhir ity eṣā dik ataḥ sandigdhaprayojanavattvāt[]param api śāstraṃ praṇetavyam iti ।।
prathamasūtraṃ samāptam ।।odanāsūtra codanālakṣaṇo artho dharmaḥ iti śāstrārambhasūtram tad vyācaṣṭe dharma iti ayam abhiprāyaḥ prathamasūtre hi viśeṣa[]dharmajijñāsā pratijñātā, tadabhiprāyeṇa ko dharma iti pṛṣṭam viśeṣaś ca pramāṇaviśeṣāt sidhyati pāṣaṇḍāgame hi pramāṇe caityavandanādayaḥ kriyāviśeṣā dharmā bhavanti vedāgame tu yāgādayaḥ tad iha sāmānyataḥ siddhadharmoddeśena pramāṇaviśeṣaś codanā vidhīyate tataś ca dharmaviśeṣasiddhiḥ yas tu sāmānyātmā dharmasya prītisādhanatvaṃ, so avivādasiddha eva sarvavādinām na hīha kecid vivadante yaḥ prītisādhanaṃ dharma iti tathā ca nṛguṇavādino yato abhyudayaniḥśreyasasiddhiḥ sa dharmaḥ ity āhuḥ śubhā cittavāsaneti saugatāḥ puṇyāḥ pudgalā ity ārhatāḥ sarve caite prītisādhanatayaiva tair dharmā iṣyante ata eva cāsyāṃ vacanavyaktāv arthaśabdo anuvāda iti vakṣyati labhyate arthānuvādena iti eṣaiva cātra vacanavyaktir vārttikakārasyābhimatā itarathā arthaśabdasya vidhyanuvādayor asambhavaḥ iti vakṣyati[]nanu ca svarūpaviśeṣe apekṣite pramāṇaviśeṣa[]vidhānam asaṅgatam, ata āha svarūpāder iti dharmapadārthasyedaṃ pramāṇam ityukte pramāṇādhīnatvāt prameyasiddher arthād idam uktaṃ bhavati yaccodanāpraveditaṃ tad dharmasvarūpam iti ādiśabdena tadābhāsam upādatta iti yas tu vivakṣitatirodhānamuktam iti manyate, taṃ pratyāha svarūpam iti sāmānyataḥ siddhadharmasya svarūpaviśeṣa iha sūtryate iti ।। pramāṇavidhāv arthāt svarūpasiddhir uktā svarūpavidhāv api pramāṇam arthāt sidhyatīty āha svarūpa iti yaś codanālakṣaṇaḥ sa dharma ityukte arthāc codanā dharme pramāṇam ity uktaṃ bhavati na hy apramāṇakaṃ vastu svarūpakḷ[]ptyai prabhavatīti ।। atra bhāṣyakāreṇa codaneti kriyāyāḥ pravartakaṃ vacanam[]iti codanāpadārtho vyākhyātaḥ tad ayuktaṃ, pravartakasya codanātvāt pratyayasya liṅādes tattvād ata āha kim ādīti ayam abhiprāyaḥ satyaṃ pratyayamātrasya pravartanātmako vidhir arthaḥ na tu tāvanmātrasya pravartakatvaṃ, svavyāpare hi puruṣaḥ kartṛtvena niyujyate aṃśatrayātmikā ca bhāvanā tadvyāpāraḥ ataḥ samānapratyayopādānaśrutibalapratilabdhabhāvanāparirambho vidhirātadīyanikhilaviśeṣa[]ṇalābhād na naraṃ pravartayitum utsahate sakalatadviśeṣaṇalābhaś ca narte vākyāt sidhyatīti yuktamuktaṃ pravartakaṃ vākyaṃ codaneti[]evaṃ cāvayavārthaḥ kim iti sādhyākāṅkṣāṃ nirdiśyādiśabdena sādhanetikartavyatākāṅkṣe nirdiśati etad uktaṃ bhavati kiṃ kena katham ity anenātmanāpekṣitaiḥ sādhyādibhiḥ pūrṇaḥ pratyayaḥ pravṛttiparyante vidhau samarthaḥ, tadrahitasya bhāvasyānuṣṭhānāyogyatvāt tatpūraṇaṃ cedam anenetthaṃ kuryād iti vākyād iti vākyam eva codaneti ।।
padānāṃ viśeṣaṇaviśeṣyabhāvaḥ ataś codanālakṣaṇatvayor itaretaravyavacchedāt codanaiva pramāṇaṃ, pramāṇam eva codanetyavadhāraṇadvayam atra vivakṣitam tac copapattisākāṅkṣam iti mīmāṃsāgotrānusārī bhāṣyakāro anupapattikāryaṃ vacanaṃ kṣaṇam apy akṣa[]mamāṇaḥ pratijñāsūtra eva sambhāvanāprasiddhyartham avadhāraṇadvaye yuktileśam aspṛśad iti ।। tatra pramāṇam etety avadhāraṇāyāṃ tāvad yuktileśam āha sambhāvyata iti evaṃvidheṣv atīndriyeṣv apy artheṣu śabdasya prāmāṇyaṃ sambhāvyate ataḥ pratijñāyāṃ sambhāvitaṃ prāmāṇyaṃ hetunopapādayiṣyata iti codanaivetyavadhāraṇe yuktileśaṃ darśayati indriyāder iti vakṣyati hi satsūtreṇendriyāder asāmarthyaṃ tadanāgatāvekṣaṇena[]bhāṣyakṛteha kathitam iti ।। kathaṃ punaḥ śabdasya prāmāṇyaṃ sambhāvyate, ata āha atyanteti arthagocarajñānajananaśaktir hi pramāṇānāṃ[]prāmāṇyam sā caivaṃ nāma śabdānāṃ vyāpinī yadatyantāsaty api gaganakusumasaṃsargādau dhiyam upajanayatīti yuktā teṣu prāmāṇyasambhāvaneti nanv evaṃ tadvad evāpramāṇyam āpadyata iti prāmāṇyaṃ sādhayato aprāmāṇyam āpatitam, ata āha teneti ayam abhiprāyaḥ utsargo hi jñānajananena[]prāmāṇyam tat pauruṣeyeṣu śabdeṣu vandhyāsuto yātītyādiṣu tad doṣād apodyetāpi apauruṣeye tu[]śabde pundoṣābhāvāt svayamaduṣṭatvāc ca pramāṇataivānapoditā setsyātīti ।। śabdo mukhyaś codanāpadārthaḥ na cāsau bhūtādiviṣayaḥ sambhavatīti śabdasāmānyaṃ lakṣayatīti ।।
itaś caitad evam ity āha indriyeti samānajātīyayor eva spardhārhatvāt śabdamātram eva pratyakṣādisāmānyena spardhām arhati, na tadviśeṣaḥ bhavati hi sampradhāraṇā kiṃ lauhamānīyatām uta dāravam iti na tu kiṃ lauham uta khādiram iti ।। atra bhāṣyakāreṇa lakṣyate yena tallakṣaṇam iti lakṣaṇapadārtho vivṛtaḥ tad idaṃ nimittābhiprāyaṃ pramāṇābhiprāyaṃ vety āha nimittamātram iti pramāṇaṃ vety atrāpi pakṣe śiṣyabuddhiprathimne pramāṇavikalpān āha pramāṇaṃ veti pramāṇaṃ vety atrāpi pakṣa ity arthaḥ pramāṇaṃ hi kārakaviśeṣaḥ vivakṣātaś ca kārakapravṛttiḥ ato yad eva śabdādīnāṃ vākyārthajñā[]nāvasānānāṃ madhye prakṛṣṭasādhaka[]tayā vivakṣyate tat pramāṇam iti pramāṇaprasaṅgena phalam api darśayati pūrveṣām iti śabdādīnāṃ prāmāṇye vākyārthajñānaṃ phalam āntarālikaṃ tu karaṇavyāpāratayā pratipādayitavyam vākyārthajñāne tu pramāṇe hānādibuddhiḥ phalam iti vivecanīyam iti ।। iti asyārthaḥ - na[]tāvad jñānam eva pramāṇam iti niyamaḥ vivakṣāvaśena hi śabdādīnāṃ prāmāṇyam uktam eva api ca yadi jñānam eva pramāṇaṃ tadvivakṣayā ca lakṣaṇaśabdaḥ prayuktaḥ, tathāpi codanāśabdena tadgocaraṃ jñānaṃ tatkāryaṃ lakṣyate yadi tadvivakṣayā lakṣaṇaśabdaprayogaḥ atha tu padārthajñānādivivakṣayā, tadā śabdakāryasya[]jñānasya yad aparaṃ[]kāryaṃ padārthajñānādi tac codanāpadena lakṣyate asti hi kāryakāryasyāpi paramparayā sambandho lakṣaṇābījam iti ।। nimittārthe tu lakṣaṇapade śabde ca pramāṇe mukhyārthayor eva dvayor api sāmānādhikaraṇyam ity āha nimitteti ।।
atra codanaivetyavadhāraṇe dharmasyendriyādigocaratvam apākṛtam tad ayuktaṃ, dravyādir hi dharmaḥ sa caindriyika eveti pratyakṣasūtre vakṣyate, ata āha dravyeti ayam arthaḥ satyaṃ dravyādayo dharmāḥ na tu svarūpeṇa kin tu śreyassādhana[]tārūpeṇa ato na tadaindriyikam iti na dharmasyendriyagocaratvāpattiḥ ādiśabdenākṛter upādānam iti ।। kena tarhi rūpeṇāmī dharmāḥ yad vedavedyam iti, tad darśayati śreya iti tvamantena śreyassādhana[]śaktyātmanā hi dravyādayo dharmāḥ na tadrūpam amīṣāṃ vedādṛte śakyate avagantum na hi godohanena paśukāmasya praṇayet ityādiśrutim antareṇa godohanādayaḥ śreyassādhanā iti pramāṇāntaraṃ prakramata iti prakṛtam anaindriyikatvaṃ dharmasyopasaṃharati tasmād iti ।। atra bhāṣyakāreṇa nānyat kiñ ca nendriyam itīndriyamātram aśaktaṃ dharma ity uktam na caitāvatā codanaivetyavadhāraṇopapattiḥ anumānādiśāktiprasakter anivāritatvāt, ata āha pradarśanārtham iti yathā hi sūtrakāreṇa sarvapramāṇānimittatve vivakṣite tatpratyakṣam animittam iti pratyakṣamātrasyānimittatvam uktaṃ, tathā tacchīlam anuvidadhānena bhāṣyakā[]reṇa pradarśanārtham indriyamātrāśaktir upavarṇiteti nānyat kiñceti vā pramāṇasāmānyanirākaraṇāya bhāṣyaṃ chettavyam ity āha nānyad iti kathaṃ pūrvasmād vicchinnaṃ nendriyam iti vyākhyeyam ata āha tad iti indriyapūrvakaṃ hi sarvam[]itaradindriyāśaktāvaśaktam iti bhāvaḥ nānyad iti vā sarvārthaṃ chittvā kiñceti hetuṃ pṛṣṭvā nendriyam iti pūrvavaddhetutayā vaktavyam ity āha kiñceti ।। nanv anumānam evañjātīyakeṣu samartham, anumīyate khalv aṅgārebhyo bhūto agnīndhanasaṃyogaḥ tathācendhanāgnisaṃyogād bhaviṣyadaṅgārāvagamaḥ viprakṛṣṭaś ca dhūmād agniḥ kuḍyādivyavahitaś ca svareṇa putraḥ gandhāc ca sūkṣmadravyāvagamaḥ ataḥ kathaṃ sarvaniṣedhasiddhir ata āha yady apīti dvayena satyaṃ bhūtādāv anumānaṃ samarthaṃ, na tu tad vinā sambandhabodham ubhavati sambandhaś ca[] kvacit sāmānyato avagamyate, yathāgnisāmānyena dhūmasāmānyasya[]kvacidviśeṣataḥ, yathā rohiṇīkṛttikayoḥ na ca dvidhāpi kiñcilliṅgaṃ nityātīndriyeṇa dharmeṇa sambaddham upalabdhaṃ, yenānumānaṃ bhaved iti ।।
pratipādakaḥ, bālānām anavagateḥ ataḥ kathaṃ śabdamayī codanā dharme pramāṇaṃ bhaviṣyatīti pariharati padam iti tataḥ kim ata āha na tv iti []kas tarhy asau ata āha vākyārtha iti ।। nanu ca na vākyam api sakalavarṇapadopasaṃhārātikra[]meṇa kiñcidatīndriyaṃ tattvam, api tarhi saṃhatyārtham abhidadhati padāny eva ataḥ katham agṛhītasambandhaṃ vākyaṃ vākyārthasya vācakaṃ bhaviṣyatīti, ata āha vākyasyeti syād ayaṃ doṣo yadi vākyaṃ vācakam ity abhyupeyate, na tv etad evam iti kutas tarhi vākyārthāvagatiḥ, ata āha padārthānām iti te vā katham agṛhītasambandhās taṃ gamayiṣyanti na hy anyasya darśane anyakalpanā yuktā, atiprasaṅgāt anyam api tatpratibaddhaṃ[]vidvān anyam anuminoti iti pratibandhabalād ucitam ata āha sambandheti sambandhadarśananirapekṣāṇām eva padārthānāṃ vākyārthe jñātavye tadbhāvabhāvena tadbhūtādhikaraṇe hetutvam upapādayiṣyata iti ।। anā[]gamaś ca so abhyāsaḥ samayaḥ kaiścid iṣyate । abhyāsāt pratibhāhetuḥ sarvaśabdaḥ samāsataḥ ।।
vaidiko vyavahāras tu na kartṛsmaraṇādṛte । prāmāṇyasthāpanaṃ tu syād vaktṛdhīhetusambhavāt । prajāpativapotkhananādīni vākyāni vidhyekavākyatayā prāśasty apratipādanena pramāṇam āhuḥ ato yuktaṃ yādṛśatādṛśarathyāpuruṣavākyopamānaṃ codanānām tatsādharmyād vaitathyānumānam iti athavā nityatvam abhyupetya prasaṅgam āpādayantīty āha abhyupetyeti evaṃ hi manyate yadi nityā vedāḥ, sutarām apramāṇaṃ bhaviṣyanti pauruṣeyavākyaṃ hi kadācid guṇavadvaktṛpraṇītaṃ pramāṇaṃ bhavati nityaṃ tu kutaḥ pramāṇaṃ bhaviṣyatīti ।। nanu pauruṣeyam api na vaktṛguṇāpekṣayā pramāṇam api tu svabhāvādave kathaṃ hy utpannam aviparyastam asandigdhaṃ ca jñānam apramāṇaṃ bhaviṣyati ataḥ kim apauruṣeyatayā sutarām aprāmāṇyam āpadyate, ata āha pramāṇāntareti pramāṇāntaradṛṣṭārthagocaraṃ hi puṃvacaḥ kathaṃ svamahimnā pramāṇaṃ bhaviṣyati na hi pramāṇāntaraparatantrā smṛtiḥ svataḥ pramāṇaṃ bhavati bhavati cātra prayogaḥ na svataḥpramāṇaṃ puṃvacaḥ, pramāṇāntaraprāptārthaprāpaṇāt smṛtivad iti ।।
nanu ca nirapekṣa evāptapuruṣavākyamātrād vyavahāraḥ pratāyamāno dṛśyate sa katham[]asvataḥpramāṇād utpatsyate, ata āha nūnam iti evaṃ hi manyate vaktṛgocarārthaṃ hi puṃvacaḥ ataḥ svayam adṛṣṭe apy arthe nūnam ayam artho vaktranubhūta iti vaktranubhavapurassaram evāptoktinibandhanā prāmāṇikasya matir yuktā na punarāptatvam adṛṣṭena rūpeṇa prāmāṇyakāraṇam yas tv anapekṣitapramāṇāntara eva pauruṣeyād vyavaharati, sa pratihanyetāpīti ।। kasmād evaṃ buddhir yuktā, ata āha nātmīyād iti dṛṣṭāntena tad evaṃ lokavākyeṣu pramāṇāntaraparatantraṃ pramāṇyam upapāditaṃ codanāsvāpādayati tatheti ।। kathaṃ punarutpannam asandigdham aviparyastaṃ pramāṇāntareṇa jñānam apramāṇaṃ bhaviṣyati, ata āha teneti yadā hi pramāṇāntaraparatantraṃ sarvaśabdānāṃ prāmāṇyam ity upapāditaṃ, vede cābhyupetanityatve vaktṛpramāṇāntarābhāvaḥ tadā kathaṃ pramāṇaṃ bhaviṣyati na hi svatantram aniyatanimittaṃ jñānaṃ pramāṇaṃ bhaviṣyati na hi pratibhā jñānam utpannam ity etāvatā pramāṇam iṣṭam ato vedād utpannaṃ jñānam apramāṇaṃ, svātantryāt pratibhādivad iti ।। darśayitavyaṃ prayogāntaram āha svargeti pratyakṣādyagatārthatvād iti hetusiddhyartham uktaṃ svargayāgādisambandhaviṣayā iti yo hi manyate bhāvanā hi vākyārthaḥ sa ca spando vā prayatno vā sarvathā pratyakṣādibhir avagamyata ity asiddho hetur iti taṃ pratyucyate kasyacit kenacit kriyā bhāvanā, sā svarūpeṇa pratyakṣāpi sādhyasādhanasambandhātmanā śabdād evāvagamyate ata eva dharmasyātīndriyatvam api setsyati sādhyasādhanasambandha eva śabdasya viṣayaḥ na hy anāsāditayāgasvargādisādhyasādhanasambandhaviśeṣo bhāvayed iti śabdārthaḥ ataḥ siddhaṃ pratyakṣādyagatārthatvād iti atra ca lokāyatikaprayoge buddhavākyaṃ dṛṣṭāntaḥ, tatprayoge lokāyatikavākyam iti draṣṭavyam iti ।।
etasminn eva sādhye[]dṛṣṭāntahetvantaram āha yad veti siddhaṃ ca nityānāṃ vedānām āptāpraṇītatvam iti vedānām eva vāpramāṇatvaṃ nitvatvād vyomādivad iti ye ca bauddhā nityaṃ vyometi saṅgirante teṣām ayaṃ prayoga iti ।। idānīṃ śvavarāhakalahanyāyena naiyāyikādimatānujñayā tāvannāstikamatastha eva[]vādī mīmāṃsakaṃ prati prayogam āha yadi veti yady avaśyaṃ vedāḥ pramāṇam iti vaktavyaṃ paraṃ yathā vaiśeṣikair uktaṃ tadvacanād āmnāyasya prāmāṇyam iti tathocyatām yat punar idaṃ mīmāṃsakair uktaṃ nityā vedāḥ pramāṇaṃ ceti tadatidūram apabhraṣṭaṃ ceti bhāvaḥ sarvaśabdena ca dṛṣṭārthapuruṣopadeśair manvādyupadeśaiś ca siddhasādhanatāśaṅkāṃ nirākaroti tad ayam artho bhavati dṛṣṭādṛṣṭārthā api vaidikyaś codanā dharmiṇyaḥ puruṣādhīnaprāmāṇyā iti sādhyam vākyatvāt puruṣoktivad iti svato vā na pramāṇam iti pratijñāya tāv eva hetudṛṣṭāntāv ity āha svato veti ।। prāmāṇyaṃ vā dharmīti pratijñāya narāpekṣam iti sādhayitavyam śabdaiḥ sambadhyamānatvād aprāmāṇyavad iti hetudṛṣṭāntau vācyāv ity āha prāmāṇyaṃ veti atrāpi sarvaśabdasya[]tad eva prayojanaṃ, narāpekṣaprāmāṇyavādināṃ cāprāmāṇyaṃ tadapekṣam iti siddham eveti ।। yathātejaḥkāraṇakasya dharmasya tadviparyaye jale śaityam evaṃ śabdaprāmāṇyasyāpi vaktṛguṇaviparyayād viparyayo dṛśyate tasmād idam api tatkāraṇakam athavā yan na yatkāraṇakaṃ tan na tadviparyayād viparyeti, ālokaviparyayād iva ghaṭaḥ na ca tathā vaktṛguṇaviparyaye prāmāṇyaṃ na viparyeti tasmād tatkāraṇakam iti vītāvītaprayogau hṛdi nidhāyāha na syād iti eṣā ca prayogaparamparā tārkikāṇāṃ cittam anurañjayituṃ vārttikakṛtā praṇīteti veditavyam sarvatra cātra prayogārthe nanv atathābhūtam ityādibhāṣyaṃ suvyākhyānam iti na pratiprayogaṃ vivṛtam iti ।।
yadi tu nirākṛtasvapakṣo mīmāṃsakaḥ sidhyatu tāvannarāpekṣam[]eva vedaprāmāṇyam iti brūyāt, sa vaktavyaḥ naivaṃ sidhyati prasiddhe hi vaktṛguṇabhāvaḥ sidhyaty api na ca vedānāṃ praṇetur guṇasadbhāve pramāṇam asti, pratyakṣādyabhāvāt āgamasya ca tatpraṇītatya tadguṇasadbhāve aprāmāṇyān nityaprāmāṇyasya cānantaram eva nirākṛtatvāt sarvaṃ cedam abhipretya nanv iti coditam ity āha evaṃ sthita iti ।। ca kecit kvacid viṣayaviśeṣe sādhv eva manyante evaṃ hy āhuḥ duṣṭasādhanaprayoge duṣṭam evottaraṃ deyam iti tac cāyuktaṃ, nigrahasthānadvayāpatteḥ yo hi santaṃ doṣam anuktvā anyam asantaṃ jalpati, tasya paryanuyojyopekṣaṇaniranuyojyānuyogākhye dve nigrahasthāne syātām tasmād anuttaram evedam iti ।। sāmānyānugatā śaktir yā kācana nirūpitā । tadanvito viśeṣo api taddvāravyapadeśabhāk ।।
iti sarvajñānānubandhi svataḥprāmāṇyam āgantunāprāmāṇyenāpodyata iti sādhite nirapavādaṃ vedānāṃ pramāṇyaṃ setsyatīti sūktam eva sarvavacanam eṣā cātra mīmāṃsā kiṃ pramāṇatvāpramāṇatve dve api svataḥsiddhe, api vā parataḥ,[]aprāmāṇyaṃ svataḥ[]prāmāṇyaṃ parataḥ, viparyayo veti pūrvapakṣapratikṣepeṇāntyapakṣaparigraheṇa siddhānto bhaviṣyatīti ।। abhivyajyanta iti, prāmāṇyāprāmāṇye svatassatī eveti satkāryavādināṃ siddhānta iti matāntaram upanyasyati apara iti evaṃ hi manyate sarvaṃ khalv api kāraṇādhīnātmalābhaṃ kāryaṃ tatkāraṇaguṇadoṣābhyāṃ śuddham aśuddhaṃ ca bhavati tad yāvadindriyādijñānakāraṇavaśād utpannau guṇadoṣau na jñānasya svato avadhāryete, na tāvat prāmāṇyāprāmāṇyayor anyataran niścīyate, nacāniścitayor vyavahārāṅgatvaṃ, tadarthaṃ ca pramāṇānusaraṇam ataḥ kāraṇotpannaguṇadoṣāvadhāraṇād eva dvayam āhur iti sambandha iti ।। jāyate, saṃviddhirodhāt jātaṃ tu kenātmanāvasthāsyate na hy etadrāśidva-yātiriktam asti rāśyantaraṃ yenāvatiṣṭheta anyataradharmakam eva tadutpannaṃ prāganavadhṛtatathābhāvam upariṣṭād avadhāryata iti ced na guṇāvadhāraṇādhīnaniścayābhyupagamāt tadavadhāraṇād dhi prāṅ niścaya eva nāsīt kathaṃ prāmāṇyam āsīd iti śakyate vaktum atha pūrvaṃ[]api niścitākāram eva jñānaṃ, kiṃ guṇāvadhāraṇena doṣānāśaṅkamānas tu tannirākaraṇārtham eva yatata iti yuktam[]etac ca vakṣyata eveti sūktaṃ niḥsvabhāvatvam iti ।। svato na dvayaṃ virodhād iti yad uktaṃ, tat prakṛtagocare vivṛṇoti katham iti uktam idam asmābhiḥ naikasyāṃ jñānajātau parasparaviparītayoḥ prāmāṇyāprāmāṇyātmanoḥ sambhavaḥ samāveśaḥ sambhavatīti ekas tu svabhāva upādhyantarasannidhānād abhibhūto bhavati, apsv ivāgnisaṃyoge śaityam tadapekṣaś ca tāsv auṣṇyabhramaḥ svābhāvikobhayavādinas tu nānyānapekṣasya jñānasyobhayātmakatā sambhavatīti parato na dvayaṃ nissvabhāvatvaprasaṅgād ity etad vivṛṇoti kim ātmakam iti sarvaṃ hi jagad rāśidvaye śakyam antarbhāvayituṃ pramāṇam apramāṇaṃ ceti tad atrobhayaparādhīnatvavādino jñānam unmuktobhayarūpaṃ kena rūpeṇa nirūpyata iti ।।
kiṃ kutra bhaviṣyatīti duradhigamam samānaṃ hi dvayor api jñānatvam svābhāvike cobhayasmin na bāhyacihnāpekṣāstīti[]durbhaṇaḥ pramāṇāpramāṇaviveka iti sādhūktaṃ svato na dvayaṃ virodhād iti kiṃ punar ubhayoḥ parādhīnatvaṃ svābhāvikatvaṃ vā codanāprāmāṇyaparipanthi yena prayasyatā nirasyate nanv evam api codanānāṃ svata eva prāmāṇyaṃ bhaviṣyati prathamapakṣe dvitīye api parādhīna ubhayasmin doṣābhāvād apauruṣeyā vedāḥ pramāṇam iti kim ubhayanirākaraṇena aprāmāṇyaṃ svataḥ prāmāṇyaṃ parata ity etad eva tu vedaprāmāṇyaparipanthīti tan nirākartum ucitam tac ca nirākariṣyata eva satyam ādyayor api pakṣayor aprāmāṇyam āpadyata eva tathā hi svābhāvike tāvad ubhayasminn anyataranirṇayakāraṇaṃ bāhyam apaśyatāṃ naikatrāpi viśvāso bhavet vyavahārārthaṃ ca pramāṇānusaraṇam, aviśvāse ca tadabhāvāt phalato apramāṇatvam evam ubhayaparādhīnatve apy asaty apy aprāmāṇyakāraṇe prāmāṇyakāraṇasyāpy abhāvāt tadvyavahāro na jāyata ity apramāṇam eveti sādhv evobhayanirākaraṇam iti ।। evam ubhayaṃ svataḥ parato veti nirākṛte pūrvapakṣāntaram āha tasmād iti[]kṣamantena teṣāṃ jñānānāṃ svābhāvikam apramāṇatvam, parāpekṣaṃ ca prāmāṇyam ayaṃ cātrābhiprāyaḥ dṛṣṭavyabhicāro hi jāte api vijñāne na tāvannirvicikitsaṃ vyavaharamāṇo dṛśyate, yāvad guṇavad indriyādikaraṇatvaṃ saṃvādo vā na dṛṣṭaḥ vyavahāraphalaṃ ca prāmāṇyam, ataḥ svato apramāṇam eva parādhīnaṃ prāmāṇyam iti eṣa cātra svato apramāṇatve parataś ca pramāṇatve nyāyo abhidhīyata ity āha atreti ।। prāmāṇye vyavahārāḥ pravartante tasyāpi na jñānasvabhāvālocanena prāmāṇyaṃ, tadrūpasyāprāmāṇyapratibandhāt kin tu guṇāvadhāraṇād eva ataḥ sūktaṃ guṇaiḥ prāmāṇyaṃ janyata iti yadāhuḥ niścayātmakaprāmāṇyotpādanaṃ tu vasturūpatvāt saṃvādakāraṇaguṇajñānakāryatvena svadhyavasānam iti tad evāśrīyate iti ।। kiñ ca itaś ca na svataḥ prāmāṇyam ity āha prāmāṇyaṃ[]hīti ayam arthaḥ yadi jñānasvabhāvānubandhyausargikaṃ prāmāṇyam, evaṃ sati prāmāṇyābhāvasyāvastuno akṛtrimatvān na parādhīnatvam iti sarvajñānānām api pramāṇatvaprasaṅgaḥ[]svapnādijñānānām api jñānatvāviśeṣāt, tanmātrānubandhitvāc ca prāmāṇyasya aprāmāṇyasya cāvastuno akāryatvād iti ।।
kathaṃ nāmāprāmāṇyam akṛtrimam doṣabhāve hi tasya bhāvaḥ, tadabhāve cābhāvo dṛśyate kāmilī pītam idam iti śaṅkhaṃ jānāti, tad[]apagame śuklam ato jānīmaḥ yathādoṣabhāvabhāvyaprāmāṇyaṃ tat kāryam iti, ata āha matpakṣa iti ayam abhiprāyaḥ nātra doṣair aprāmāṇyaṃ janyate satsu tu doṣeṣv asanto guṇā na svakāryaṃ prāmāṇyaṃ janayantīti nāvastuno aprāmāṇasya hetumattvaprasaṅgadoṣa iti ।। kāraṇam iti kathaṃ[]tu tadabhāvaḥ, ata āha tadasad iti te eva vidhe darśayati duṣṭatvād iti doṣā hy āgantavo guṇānutsārayanti indriyādīnām anyatamasyābhāve nirāśrayā guṇā na bhavanti, yathā nityavedavādinām asati kartari tadguṇā iti ।। yata eva doṣair guṇā nirākriyante, ata eva mīmāṃsakānām ayaṃ bhramo doṣair mithyātvadhīr janyata iti paramārthena tu guṇavirodhino doṣāstāneva nivārayanti ataḥ kāraṇābhāvād asati prāmāṇye svābhāvikam aprāmāṇyam avatiṣṭhata ity āha ata eveti ।। ataḥ[]siddhaṃ śuddhiparyāyaguṇāvadhāraṇādhīnaṃ prāmāṇyam svabhāvataś ca jñānānām aprāmāṇyaṃ, śuddhyabhāvena tallakṣyate asati hi śuddhatve kāraṇābhāvanirākṛtena prāmāṇyenānapoditam aprāmāṇyaṃ lakṣyata ity upasaṃharati tasmād iti ।।
itaś ca doṣato nāprāmāṇyam ity āha anvayeti asyārthaḥ trividham aprāmāṇyam ajñānasaṃśayaviparyayaiḥ tatrājñānātmakaṃ tāvadaprāmāṇyaṃ kāraṇābhāvamātrasamadhigamyam eva, na doṣānapekṣata iti mīmāṃsakair abhyupagantavyam ato doṣavyatireke api kāraṇābhāvamātrānvaye aprāmāṇyadarśanān na doṣato aprāmāṇyam iti ।। pramāṇāsambhavād asan[]mūlabhūteṣu kartṛguṇeṣu na codanānāṃ prāmāṇyam avakalpata ity āha tataś ceti ।। ca sarvabhāvānām eva svakāryajananaśaktir asatī nānyena kriyeta abhivyaktimātrakaraṇāt nanv āturasya rogāpahṛtaśakter asaty eva bhojanādiśaktir bheṣajabhedair ādhīyate maivam tirohitābhivyakteḥ itarathā pūrvaśaktivināśāpūrvotpādadharmikalpanābhir atigauravaṃ bhavet ata eva naṣṭaśaktīnāṃ bheṣajabhedair api na pratīkāraḥ asatī tu śaktis teṣām api janyetaiva, aviśeṣāt ataḥ sarve bhāvāḥ svahetubhyaḥ śaktimanto jātā eva kutaścidāgantukād dhetos tirohitaśaktayaḥ sāmagrīviśeṣair abhivyaktaśaktayaḥ kāryam ārabhante na caivaṃ jñāne apy abhivyaktyapekṣā sambhavati, arthāvagrahād, rūpāntareṇa jñānasyānirūpaṇād utpattāv evā[]rthaparicchitter avaśyambhāvād iti ।। nanu svataḥprāmāṇyavādināpi guṇavadindriyādikāraṇikaiva pramāṇotpattir āstheyā tad yadi guṇāḥ pramāṇotpattau kāraṇam evaṃ sati tatkārye apy arthaniścaye tadadhīnataiva yuktā tadāyattaprāmāṇyāśrayaṇād, ata āha ātmalābha iti ayam abhiprāyaḥ pramāṇotpattāv api na guṇā guṇā ity evāpekṣyante; kin tu doṣanirākaraṇaupayikatayā doṣā hi pramāṇotpattiṃ vighnanti te guṇair utsāritā na tāṃ vihantum utsahante iti ata evāsatsv api vaktṛguṇeṣu kāruṇikatvādiṣu vede doṣābhāvamātrād eva prāmāṇyaṃ sidhyati api ca kāraṇaṃ nāma guṇaḥ pramāṇotpattau naitāvatā pramāṇakārye apy arthaniścaye tadapekṣā yuktā ātmalābhamātra eva hi bhāvāḥ kāraṇam apekṣante, na kāryaniṣpattau na hi mṛtpiṇḍadaṇḍādikāraṇāpekṣo janmani ghaṭa iti udakāharaṇe api tasya tadapekṣā dṛṣṭā labdhātmanas tu svayam eva kāraṇanirapekṣā pravṛttir avagatā ataḥ sarvathā tāvadarthavyavasthāpanāyām anyān apekṣam eva pramāṇam iti siddham iti ।।
eva nibandhanam yadi jāte api vijñāne kāraṇaguṇāvadhāraṇādhīnaṃ prāmāṇyaṃ bhavet, tataḥ śuddhijñānotpādaḥ kāraṇāntarāt pratīkṣitavyaḥ tasyāḥ śuddher aparicchinnāyā asatsamatvāt tasyāpi śuddhijñānasya kāraṇaśuddhau satyāṃ tasyāḥ śuddher jñāne ca sati pramāṇatā bhavati evam eva mūlakāraṇaśuddhijñānasyāparāparaśuddhijñānāpekṣāyām anavasthāpātān na kathañcit prāmāṇyam āpadyata iti ।। svatas tu prāmāṇye nānavasthety āha yadeti kāraṇam āha nivartata iti ayam abhiprāyaḥ arthaniścayas tāvajjñānasvabhāvād eva siddhaḥ mithyātvaśaṅkā tu taddhetubhūtadoṣājñānād ayatnenaiva nivartate na hi doṣāṇām ajñānaṃ prāgabhāvo yatnasādhyaḥ nanu nājñānamātrād abhāvaḥ sidhyati saty api[]tasmin bhāvāt na ca doṣābhāvāvadhāraṇam antareṇa prāmāṇyaṃ sidhyati satyaṃ, tad api tv ayatnasādhyam eva, prāyeṇa tāvat pramātṝṇām anāśaṅka eva jñānotpattau vyavahāro dṛśyate jātāśaṅkasyāpi prasiddhā eva śaṅkānirākaraṇopāyāḥ, dāhacchedādayaḥ svarṇādāv iti tāvataiva niścayotpādān nātidūragamanam etac copariṣṭād vakṣyata eveti ।। ca dvedhā naitad evam iti pūrvāvagatarūpopamardanena, tattvaprakāśanena vā hetavo jñānānām indriyādayaḥ teṣu vātādisamutthāstimirādayo doṣāḥ tajjñānenotsargataḥ prāpnuvatī pramāṇatāpodyata iti ।। yatpunaraprāmāṇyam avastutvān na kāraṇair janyata ity uktaṃ, tat pariharati aprāmāṇyam iti yadi nāma tredhā bhinnam aprāmāṇyaṃ tataḥ kiṃ jātam ata āha vastutvād iti ayam abhiprāyaḥ trividhaṃ khalv aprāmāṇyaṃ jñānābhāvasaṃśayaviparyayaiḥ tatra saṃśayaviparyayau prati avastutvād iti hetur asiddhaḥ, jñānātmakavastutvāt tayor iti ।।
jñānaprāgabhāvas tv avastutayā siddha eva na cāsmākam apy asau doṣair janyate, jñānakāraṇābhāvād eva tvaduktivat tatsiddheḥ atas tasminn akāraṇake sādhyamāne siddhasādhyataivetyabhiprāyeṇāha avijñāna iti na cāprāmāṇyaśabda[]vācyatāmātreṇa saṃśayaviparyayayor apy akāraṇakatvaṃ śakyam anumātum, ajñānavad, vāco api gośabdavācyatayā viṣāṇitvāpa[]tter iti ।। nanv iyam anavasthā prāmāṇya iva parāśraye aprāmāṇye apīṣyamāṇe āpadyata eva, pāratantryaṃ hy anavasthām āpādayati ataḥ ko viśeṣaḥ, ata āha doṣata iti asyārthaḥ svataḥprāmāṇyavādināṃ mīmāṃsakānāṃ doṣato apramāṇatve nānavasthā bhavati doṣeṣu jñātavyeṣu yathā guṇajñāne anavasthāpāditeti ।। svataḥprāmāṇyavādinām iti cānavasthāparihārabījam uktaṃ, taduddhāṭayati sākṣād iti ayam abhiprāyaḥ sajātīyāpekṣāyāṃ hy anavasthā bhavati yathā[]prāmāṇyasya pramāṇāpekṣāyām uktam aprāmāṇyaṃ tu svataḥ pramāṇena naitad evam iti sākṣād viparyayajñānena yatra tāvadavagamyate, tatra laghutaram eva gṛhītam iti na parāśrayatvamātram anavasthām āpādayatīti nanu svataḥprāmāṇye pūrvam api jñānam utpannam asandigdham iti kim apramāṇaṃ bhaviṣyati yena pareṇa pūrvaṃ bādhyate tenaiva tu kiṃ na paraṃ bādhyate, ata āha pūrveti ayam abhiprāyaḥ satyam, utsargataḥ pūrvasyāpi prāmāṇyaṃ prāptam evāpavādabhūtena tūttareṇa bādhyamānaṃ tadapramāṇaṃ bhavati yat tu tenaiva kiṃ nottaraṃ bādhyata iti tan na, na hīcchāmātreṇa bādhyabādhakabhāvo vyavasthāpyate yad dhi yadbādha[]kam avabhāsate tat tasya bādhakam abhidhīyate nacānāgatottarabādhakarūpeṇa pūrvam avabhāsata iti nacānāgatabādhenety atraiva vakṣyati uttarasya tu pūrvajñānabādham antareṇotpattir eva na sambhavati utpannaṃ ca tat atas tad eva pūrvasya bādhakam tac ca svata eva pramāṇam iti na kācidanavastheti ।। sarvasyaiva hi kāryārthaḥ svaguṇagrahaṇādaraḥ ।
anyārthaguṇasiddhe tu kārye asyāḥ svaguṇena kim ।। iti tad iha yathā puruṣārthenaiva guṇena bhinnaviṣayo api kratvarthaś camaso arthāt tulyārthatayā bādhyate, evam atrāpīti na doṣa iti ।। kim eṣa evotsargaḥ yat sarvadā pareṇa pūrvaṃ bādhyate nety āha tatreti yadi tatra duṣṭakāraṇabodhe naitad evam iti viparyaye vā parā bādhadhīr na bhavati kāraṇadoṣajñānaṃ vā, tadā pūrvasya bādho bhavati na tv anyatheti athobhayor anyatarodbhūtau kiṃ nāma bhaviṣyati, ata āha tadudbhūtāv iti tadā bādhake sāpavāde prathamam eva nirapavādam autsargikaṃ prāmāṇyaṃ labhata iti ।। ata eva ca gītāsu naraṃ nārāyaṇo abravīt ।
nāyaṃ loko asti kaunteya na paraḥ saṃśayātmanaḥ ।। evaṃ santamase gavyaśvabhrame sa eva doṣaḥ divā tu gojñāne na kaściddoṣaḥ sambhāvyata iti tatpramāṇam evaṃ cakṣurādidoṣāṇāṃ timirādīnām abhāve avagate niṣpramāṇikaiva doṣāśaṅkā yatrāpi sādṛśyacalatvādayo viṣayadoṣā bhrāntihetavaḥ, tatrāpi bhedakadharmāvadhāraṇe niścalatve avagate ca na kācid doṣāśaṅketi na tatsamayabhāvino jñānasyāprāmāṇyam iti ।। evaṃ tricaturair eva jñānair doṣābhāvasiddher na tato adhikā matiḥ prārthanīyā prāmāṇyasiddhaye, yenānavasthā bhavet yāvad eva tu tṛtīyaṃ caturthaṃ vā jñānam utpannaṃ, tāvad evaikaṃ pūrvam uttaraṃ vā nirapavādaṃ svataḥprāmāṇyam āpadyata ity āha evam iti ।। samadhigataṃ tāvat sarvapramāṇānāṃ svataḥpramāṇatvaṃ doṣataś cāpramāṇatvam iti prakṛtam idānīṃ vedānāṃ prāmāṇyaṃ yathā sidhyati tathā pratipādanīyam tadarthaṃ ca vaktradhīnā eva śabde doṣā na svābhāvikā ity āha śabda iti ayam abhiprāyaḥ yadā vaktradhīnāḥ śabde doṣā iti samadhigataṃ bhavati, tadā vede vaktur abhāvān nirāśrayā doṣā na sambhavantīti nirapavādaṃ prāmāṇyam upa[]pannaṃ bhavati vedānām sthitaṃ cedaṃ yat parādhīnaḥ śabde doṣa iti, sa hi nā saṃsparśīti pūrvam upapāditam puruṣa eva bhrāmyann anyad anyathā buddhvā tathaiva parasmai[]pratipādayan śabdaṃ dūṣayati kvacic cānyathaiva jñātvā vipralipsayānyathā vadati, tatrāpi tadadhīnaiva śabde doṣāvagatiḥ sthānakaraṇādidoṣād vā kalādhmātāmbūkṛtaiṇīkṛtādidoṣaduṣṭaḥ śabdo lakṣyate sarvathā parādhīna eva śabde doṣāvagamaḥ, na punar asurabhigandhavat svabhāvaduṣṭaḥ śabda iti sa idānīṃ vaktradhīno doṣo guṇavadvaktṛprayukte vā kvacit pauruṣeye vākye na bhavatīty āha tadabhāva iti ।।
nanu vaktṛguṇā vaktary eva doṣānutsārayanti, kathaṃ tair nirastaiḥ śabdo nirdoṣo bhavaty ata āha tadguṇair iti uktaṃ vaktṛdoṣā eva śabdaṃ dūṣayantīti sa ced guṇair utsārito doṣaḥ, kaḥ prasaṅgaḥ śabde doṣāṇām na hi vaktaryanāśritānām eva doṣāṇāṃ śabde saṅkrāntiḥ sambhavatīti phalataḥ saṅkrāntivācoyuktir iti vaktrabhāvād eva vā nirāśrayā doṣā notsahante bhavituṃ nityavedavākya ity āha yad veti doṣābhāvāc ca na svataḥprāmāṇyaṃ vedānāṃ vihanyata iti bhāvaḥ ।। nanv aṅgīkṛtaṃ tāvad bhavatāpi puṃvākyeṣu guṇebhyo doṣābhāva iti evaṃ ca kuto ayaṃ vivekaḥ doṣanirākaraṇa eva guṇā vyāpriyante na tu prāmāṇya iti, ata āha pauruṣeye iti ayam arthaḥ satyaṃ pauruṣeyavākyeṣu doṣābhāvaguṇātmakam ubhayaṃ dṛśyata eva yathā tu guṇato na prāmāṇyaṃ tathā prāmāṇyaṃ prāguktam eva anavasthā hi tathā syād iti ato doṣābhāvamātraupayikā guṇā na svarūpeṇa prāmāṇya upayujyanta iti ।। etad evopasaṃharati tasmād iti aprāmāṇyasya hi dvayaṃ kāraṇaṃ kāraṇadoṣajñānaṃ bādhakapratyayo vā guṇanirākṛteṣu ca doṣeṣu puṃvākyeṣu nobhayam api sambhavati na hy asanato doṣā grahītuṃ śakyante na cāduṣṭakāraṇajanitasya jñānasya bādhakaḥ pratitiṣṭhati ato aprāmāṇyasya yat kāraṇadvayaṃ tadasattvād utsargataḥ prāmāṇyam anapoditam iti ।। iti yady āptavākyeṣu guṇanibandhano doṣābhāvaḥ, evaṃ tarhi guṇajñānādhīna iva prāmāṇye anavasthaiva kaḥ khalv atra viśeṣaḥ, guṇajñānādhīnaṃ vā prāmāṇyaṃ tadadhīno vā doṣābhāva iti yad eva hi doṣābhāvaṃ grahītuṃ guṇajñānam apekṣyate, tasyaiva hi guṇajñānādhīno doṣābhāvaḥ, tasyāpy evam iti saiva pūrvoktānavasthā tathaś ca prāmāṇyotkhātir iti ।।
ayam abhiprāyaḥ yadi jñātā eva guṇā doṣānutsārayeyuḥ, evam anavasthā bhavet na tv etad evam iti kathaṃ nāma vyāpriyante ata āha doṣābhāve iti sanmātratayā guṇā doṣānutsārayanti[]ato asanto doṣā na jñātā iti sahajaṃ prāmāṇyam avatiṣṭhata iti ।। tad evaṃ tāvad guṇanirākāryadoṣeṣv api puṃvākyeṣu doṣaparihāra uktaḥ akartṛsandṛbdhe tu vede nirāśrayā doṣāḥ śaṅkām api nādhirohantītyaprāmāṇyaśaṅkāpi nāsty[]evety āha tatreti prāmāṇyasyautsargikasyāprāmāṇyam apavādabhūtaṃ tannirmuktir vede laghīyasī na puṃvākyavad guṇāpekṣi[]tayā gurvīti bhāva iti ।। apramāṇatvānuguṇaiva doṣāśaṅkām upajanayantī kartṛkalpanety āha apramāṇatveti ।। ata eva ca yad api nāstikair āptāpraṇītatvenāprāmāṇyaprasañjanaṃ kṛtaṃ, tad apy atra nitye vede doṣāya na jāyata ity āha - tataś[]ceti ayam abhiprāyaḥ pauruṣeyavākyam āptāpraṇītatvena duṣyati tad dhi tadapraṇītam arthādanāptapraṇītaṃ bhavet tataś ca taddoṣaduṣṭam apramāṇaṃ bhavet nityaṃ tu yadi nāmāptāpraṇītam, evam api nirdoṣam eveti na tasyāptāpraṇītatvena prāmāṇyaṃ vihanyate pauruṣeyam api hi nāptāpraṇītatvenāpramāṇam, api tu anāptapraṇītatayā sā ca nitye nāstīti kim apramāṇaṃ bhaviṣyatīti nanu vyāptibalena parair āptāpraṇītatvenāprāmāṇyaṃ sādhitaṃ bālādivākyanidarśanena yad vāptenāpraṇītatvād ity atra ato hetudoṣā eva viruddhāsiddhādayo abhidhīyantām kiṃ svagotrānusāriṇā vacanena, ata āha prayogāṇām iti na paramasya prayogasya, sarveṣām eva prayogāṇām uttaratra pratisādhanaṃ vakṣyāma eva codanājanitā buddhir ityādinā ataḥ pratihetuviruddhā aprāmāṇyahetavaḥ saṃśayajanakatayā nāprāmāṇyaṃ niścāyayanti yadi tulyabalāḥ atha tu prāmāṇyahetavo balīyāṃsaḥ, tatas tadbādhitā natarāmātmānam aprāmāṇyahetavo labhanta iti ।।
kathaṃ punarāptāpraṇītatvaṃ na doṣāya, āpto hi pramāṇenārthaṃ pratipadya vākyam āracayati tac ca mānāntarasaṃvādād eva hi pramāṇaṃ bhavati āptāpraṇītaṃ hy[]asanmūlapramāṇāntaraṃ kathaṃ pramāṇaṃ bhaviṣyatīty ata āha pauruṣeyeti ayam abhiprāyaḥ vedavākyaṃ mūlāntarānapekṣam eva svārthe pramāṇaṃ, kiṃ tasya pramāṇāntareṇa pauruṣeye tu vacasi pramāṇāntaraṃ mūlakāraṇam iti tat tadabhāve duṣyatīti ।। yat tu asanmūlāntarāṇām asambhavatsaṃvādānāṃ kathaṃ prāmāṇyam iti, tad ayuktam yenaiva hi kāraṇena pramāṇāntaramūlā na codanāḥ, tena yeyam asaṅgatis tāsāṃ pramāṇāntaraiḥ, saiva sutarāṃ prāmāṇyakāraṇam ata eva arthe anupalabdhe iti vakṣyati aprāpte śāstram arthavad iti ca pramāṇāntaramū[]latve anuvādatvam evāsām āpadyate, na prāmāṇyam na hi no gantṛmātraṃ pramāṇam ityabhiprāyeṇāha teneti ।। iti ca ataḥ katham ucyate pramāṇāntarāgocarārthatvam eva prāmāṇye kāraṇam iti, ata āha tulyārthānām iti ekārthopanipātināṃ hi vrīhyādīnāṃ vikalpo vakṣyate ekārthās tu vikalperan iti ato atrāpi pramātṛbhedād vyavasthitavikalpa eva pramāṇānāṃ, śākhādivikalpavat na punaranyonyasaṃvādaḥ prāmāṇye kāraṇam tathā hi gautamīyagobhilīye chandogānāṃ, yājñavalkīyaṃ vājasaneyināṃ pramāṇaṃ vikalpyatvāt vikalpanīyatvād ekaikaṃ smṛtivākyam ekaikasya pramātur bodhakaṃ na tv anyonyasaṃvādāt[]prāmāṇyam, dharmadroṇādhyāyinām api nānyonyasaṃvādaḥ prāmāṇye kāraṇam ekasmād dhi tam arthaṃ viditavato anyadanuvāda eva anyasyaiva tu tat pramāṇam evaṃ bhiṣagvidyāsv api darśayitavyam iti ।। yatra tarhi pramātur ekasyaivaikārthagocarā nānāpramāṇaiḥ paricchedā jāyante tatra katham yathā kaścid dūre santam agniṃ prathamam āptavākyād avagacchati, punaś copasarpan dhūmād anuminoti, tataḥ punaratyantam āsīdan pratyakṣayati tatra hi sarvāṇy eva pramāṇāni, parasparasaṅgatārthāni ca ataḥ kathaṃ na saṃvādaḥ prāmāṇye kāraṇam ity ata āha yatrāpīti ayam abhiprāyaḥ yadi tāvadanadhikaviṣayāṇy eva tāni sarvāṇi, tata ekam eva tatrādyaṃ pramāṇam itarāṇi tv anuvādabhūtāni nacaitāny anadhikaviṣayāṇi na hy asāv arthaḥ pūrveṇa pramāṇena tathāvagataḥ yathottarair avagamyate, uttarottarakālasambandhātirekāt api cāptavākyāt parvato agnimān iti sāmānyato avaga[]myate punas tadekadeśaviśeṣo[]dhūmānumānād avagamyate asādhāraṇadhūmadarśanāc ca kāṣṭhādibhedabhinnaḥ pratyakṣeṇa ca samunmī[]litākhilaviśeṣo[]viśadataramayam ity aparokṣam avasīyate ity adhikādhikaviṣayāṇāṃ na saṃvādataḥ prāmāṇyam iti ।।
saṃvādanibandhane ca prāmāṇye anavasthāpadyata ity āha saṅgatyeti ।। pramāṇam avisaṃvādi jñānam arthakriyāsthitiḥ । alam iti tatprāmāṇyārtham aparāparārthakriyānusaraṇenānavasthaiva yadi tv anapekṣitajñā[]nāntaram eva tat pramāṇam, evaṃ sati prathamam arthajñānam eva kim anapekṣaṃ na pramāṇam iṣyate na hy anayor avabodharūpatve asaṃśayātmakatve ca[]kaścid viśeṣo dṛśyate api ca pramāṇenārthaṃ paricchidya pravartamāno arthakriyāyām avisaṃvādaṃ manyate tatrārthakriyāsthiteḥ prāgavisaṃvādānavagater na prāṃāṇyaniścaya iti kathaṃ pravṛttiḥ apravṛttasya vā[]katham arthakriyāsthitiḥ tad ihobhayasminn anyonyādhīne duruttaram itaretarāśraya m atha sandehād eva pravṛtto arthakriyāsthityā avisaṃvādaṃ buddhvā prāmāṇyaṃ manyate, kṛtaṃ tarhi pramāṇena arthakriyārtham eva hi tad arthyate sā cet sandehād eva jātā, sa eva sādhīyān tasyaiva vyavahāraupayikatvāt ato yad apy uktaṃ hitāhitaprāptiparihārayor niyamena samyagjñānapūrvakatvād aviduṣāṃ tadvyutpādanārthaṃ pramāṇaniścayapraṇayanam iti, tad apy ayuktam atatpūrvakatvāt tayoḥ api cāsmin mate sakṛjjātavinaṣṭeṣu vidyudādibhāveṣu na kācidarthakriyā jāteti tajjñānaṃ pramāṇaṃ na syāt atha[]tatrāpi śabdaprayogo arthakriyety ucyate, tarhi nirvikalpake aprāmāṇyaprasaṅgaḥ tasmād avisaṃvādi pramāṇam iti manyāmaha eva arthakriyā[]sthitis tu avisaṃvāda iti na mṛṣyāmahe arthānyathātvahetūtthadoṣajñānābhyām eva tūtpannasya jñānasya visaṃvādaḥ tadabhāvāc cāvisaṃvādaḥ tāvatā ca prāmāṇyam iti siddhaṃ na saṃvādāpekṣaṃ prāmāṇyam iti ।। iti pramāṇāntarajanyā tu saṃvādabuddhir na paraṃ vede, śrotre api pratyakṣe ca nāstīty uktam evety āha pramāṇeti ।।
tad evaṃ sthite yady ekendriyādhīnajñānasaṃvādāt śrotraṃ pramāṇam ity ucyate; evaṃ sati vede api[]tattadvākyodbhāvitabuddhisaṃvādād durvāraṃ prāmāṇyam ity āha yatheti paunaruktyaṃ tv atrānavahitā manyante iti, kiṃ tadākṣepaparihārābhyām iti ।। yata ete saṃvādāpekṣiṇi prāmāṇye doṣāḥ, tasmād vimucya saṃvādagrahaṇaṃ yadutpannaṃ dṛḍham asandigdhaṃ jñānāntareṇa ca naitad evam iti na visaṃvādyate vijñānaṃ viśiṣṭaviṣayaṃ jñānam, adhikaviṣayam iti yāvat etena smaraṇaṃ vyavacchinatti tad dhi pūrvajñānād aviśiṣṭam anadhikaviṣayatvāt tad eva pramāṇam ity āha tasmād iti ।। kva punaḥ pramāṇāntarāsa[]ṅgatārthaṃ vacaḥ pramāṇaṃ dṛṣṭaṃ, yena vedavākyānāṃ prāmāṇyam āśrīyate pauruṣeyaṃ hi sarvaṃ pramāṇāntarapratipannārtham eva, ata āha na ceti ayam abhiprāyaḥ nānumānasādhyaprāmāṇyāni pramāṇāni, yena kva dṛṣṭam iti paryanuyu[]jyāmahe anumāne hi dṛṣṭāntāpekṣā bhavati svata eva ca pramāṇānāṃ prāmāṇyam iti na teṣām anumānena prāmāṇyaṃ sādhanīyam iti anumānena ca prāmāṇyasādhane tasyāpy anumānāntarāpekṣāyām anavasthety āha sarvasyeti ।। atra codayati nanv iti ayam abhiprāyaḥ yathā apramāṇam apramāṇatayā nā[]vasīyata iti parāpekṣam, evaṃ pramāṇam api pramāṇatayā na prakāśata iti tad api parāpekṣam āpadyate na hi pramāṇatvenāgṛhītaṃ pratyakṣādi vyavahārāya[] kalpate tadarthaṃ ca pramāṇānusaraṇaṃ na vyasaneneti ।।
parihārati pramāṇam iti ayam abhiprāyaḥ yathā aviditasvarūpaśaktīny api cakṣurādīndriyāṇi parānapekṣāṇy eva kṛtakāryāṇi kāryānyathānupapattyā paścād avasīyante, na caiteṣāṃ jñānaṃ kāryaṃ pratyupayujyate, tasya nirapekṣair evendriyaiḥ kṛtatvāt evaṃ pramāṇam api pratyakṣādi pratyayāntaragrahaṇāt pūrvaṃ svakārye viṣayaparicchede nirapekṣam eva saṃsthitam atikrāntaṃ svarūpeṇaiva kadācid gṛhyetāpi yadi jighṛkṣyate na tu tasya grahaṇaṃ prāmāṇya upayujyate yādṛśaṃ hi rūpam asya pratyayāntareṇā[]pi grahītavyaṃ tenaiva rūpeṇa tat prāg apy āsīd eva ghaṭapratyakṣeṇa hi ghaṭo ghaṭo ayam iti niścitā[]kāraḥ praveditaḥ tāvad eva ca tasya pramāṇatvaṃ, pramāṇāntareṇāpi ghaṭo amunā paricchinna ity eva pravedanīyam, nādhikaṃ kiñcid iti jāyamānam api kṛtakaram eva tat pramāṇāntaram apramāṇe tu pūrvānavagatarūpajñā[]nāyārthavat pratyayāntaram iti vakṣyati saṃsthitam iti pramāṇaparyavasānaṃ darśayati kāryāntaraniṣpattyā hi pramāṇaṃ santiṣṭhate saṃsthite cānarthakaṃ pratyayāntaram iti ।। upayujyate idaṃ hi tasya prāmāṇyaṃ yat svaviṣayaprakāśanaṃ, tac ca pūrvasmād eva svasmāllabdham ity anarthakaṃ pratyayāntaram ity uktam evārthaṃ vyaktīkartum āha teneti ।। apramāṇe tu pratya[]yāntaram arthavad iti yuktaiva tatra tadapekṣety āha apramāṇam iti[]ayam arthaḥ apramāṇaṃ hi svarūpeṇārthaṃ gṛhṇāti yādṛśaṃ hi jñānasya svarūpaṃ tādṛśam evārthe adhyāropayatīti yāvat idaṃ rajatam iti[]hi śuktau rajatākāram apramāṇaṃ tām api tadākāratayā gṛhṇāti ata eva ca tanmithyā bhavati tac caitanmithyātvam evātmano na tenātmanā praveditam iti tatpravedanāya yuktaivānyāpekṣā asati hi mithyātvagrāhiṇi pratyayāntare na svārthe jñānasvarūpāropo mithyātvaṃ nivartate asatyāṃ ca tannivṛttāv apramāṇād eva prāmāṇyavyavahāraḥ pratāyeta atas tannivṛttaye arthavat pratyayāntaram iti ।। svargayāgādisambandhaviṣayāś codanā mṛṣā ।
yā dhīḥ nedaṃ rajatam iti vā śuktir iyam iti vā sā kāraṇaṃ, duṣṭakāraṇaviṣayā vā yathā vakṣyati yasya ca duṣṭaṃ karaṇaṃ yatra ca mithyeti bhavati pratyayaḥ iti ।। kim eṣa mantraḥ anumānād api mithyātvam avasīyamānaṃ na kadācid api nigraha[]sthānam āpādayatīti, ata āha tāvateti cakāro hetau nāyaṃ mantraḥ kin tv anumānān mithyātvam avagantum eva na śakyate, pratihetuviruddhatvād anumānānām nāstikānām api cābhyupetasvāgamāprāmāṇyaprasaṅgāc ca śakyate hi tadāgamānām api vākyatvādinā mithyātvam anumātum codanājanitāsandigdhāviparyāsitajñānaviruddhāś ca hetavo na prāmāṇyam ācchādayitum utsahante codanānām iti tāvataiva kāraṇadvayena mithyātvaṃ gṛhyate, na[]punaḥ paroktaduruktahetusaṅghāteneti nanu yad api tadarthānyathātvajñānaṃ duṣṭakāraṇajñānaṃ vā, tad api nāpramāṇaṃ mithyātvaṃ pratiṣṭhāpayati prāmāṇyaṃ ca pūrvajñānavirodhāt tasyāpi duradhyavasānam iti kathaṃ pūrvasya mithyātvam ata āha utpattyavastham iti tad idam ubhayavidhaṃ mithyātvagrāhi jñānam utpattyavasthitaṃ pramāṇam iti mīyate yathā pramāṇaṃ bhavati tenātmanā mīyata ity arthaḥ tat khalūtpattidaśām adhirūḍham iti na tāvadanutpattilakṣaṇenāprāmāṇyena paribhūyate niścayatvātmakatvāc ca na saṃśayarūpeṇa na cāsya bādhakāntaram upalabhyata iti pramāṇam eva atas tena śakyate pūrvasya mithyātvam āpādayitum tasyāpi bādhakodaye pramāṇetaravibhāgo bhaṇita eveti sūktaṃ dvedhaiva mithyātvam iti ।। yataś ca dvedhaiva mithyātvam avagamyate na pramāṇāntareṇa, ataḥ parasmā api mithyātvaṃ pratipādayitukāmenaitad eva mithyātvahetudhvayaṃ vaktum ucitam na tv apramāṇasādharmyamātraprayojakaṃ, yathā paraiḥ kṛtam ity āha ata iti ।। āgamavirodhaś cānumānenāprāmāṇyaṃ sādhayatām ity āha codaneti ayam abhiprāyaḥ codanājanitaṃ jñānaṃ trividhā[]prāmāṇyarahitaṃ svataś ca pramāṇam iti sthitam atas tenaivāprāmāṇyapratijñā bādhyate tasmin paripanthini na vākyatvādīnām aprāmāṇyena sambandha eva grahītum śakyata iti ।।
atra kiñcid āśaṅkate tanmithyātvād iti ayam abhiprāyaḥ pramāṇaṃ saccodanājanitaṃ jñānam anumānam upamṛdgāti tad eva tu tatpratihataṃ mithyā sat kathaṃ tadbādhāya prabhavatīti pariharati prāptam iti ayam abhiprāyaḥ mithyā satā codanājñānenānumānaṃ na bādhyate tadabādhitena labdhapratiṣṭhenānumānena mithyā kriyate atas tanmithyātvād anumānapramāṇatā, tatprāmāṇyāc ca tanmithyātvam itīteratarāśrayam iti yadi codanājñānasya bādhakāntaraṃ bhaved, evaṃ tadāpāditamithyātvaṃ nānumānabādhāya prabhavatīti itaretarāśrayaṃ ca nāśaṅkyeta na tv ato bhavaduktād anumānād anyat kiñcid bādhakam astīty āha neti ।। nanu pramāṇāntaraiś codanārthasyāparigrahāt saṃvādābhāvād eva codanājanitasya[]jñānasya siddhaṃ mithyātvam iti netaretarāśrayam ata āha na ceti uktam idaṃ na saṃvādanibandhanaṃ prāmāṇyam iti mā bhūd rasādijñānāprāmāṇyād abhāvo rasādīnām iti kathaṃ punas teṣāṃ saṃvādataḥ prāmāṇye abhāvo rasādīnām ity ata āha teṣām iti teṣāṃ rasādīnāṃ jihvādibhir eva grahaṇaṃ niyatam ata indriyāntarasaṃvādābhāvād rasajñānāprāmāṇye rasādīnām abhāvo bhaved iti ।। astīti katham anumānabādhaḥ ata āha asammatatvād iti sa evānvayaḥ śeṣaṃ pūrvavad iti ।। yathā ca dveṣāsammatibhyāṃ nāprāmāṇyam evaṃ prāmāṇyam api nātmecchābhyanujñābhyāṃ bhavati, yenobhayathāpi prasiddhaprāmāṇyenāprāmāṇyānumānena codanaiva bādhyata ityabhiprāyeṇāha na ceti aprāmāṇyānumānasya hi prāmāṇyaṃ nāstikair iṣyate apramāṇeṣu hi vedeṣu duḥkhaprāyo vedavādināṃ siddhāntaḥ parihṛto bhavatīti prāgbhavīyād dharmānugrahāc ca teṣām iyam abhyanujñā[]vedāprāmāṇyavādāḥ[]pramāṇam iti ubhayaṃ cedaṃ na prāmāṇye kāraṇam uktam eva tu tatra kāraṇam iti dveṣād aprāmāṇyaṃ nety atrodāharaṇam āha agnīti yadi dveṣād aprāmāṇyaṃ syād agnidāhādiduḥkham apratyakṣaṃ bhavet, tasya jñānasyāpratyakṣatvād apratyakṣaviṣayasya cāpratyakṣaśabdavācyatvāt na[]ceyaṃ dāhaduḥkhasyāpratyakṣateṣyate kaiścit dveṣatas tv aprāmāṇye sā prasajed iti ।।
ātmecchayā na prāmāṇyam ity etad darśayati na ceti ābhilāṣikajñānasya sarvo hi prāmaṇyam abhilaṣati tathā sati hi sarva evāśāmodakair api tṛptā bhaveyuḥ na tu tasya prāmāṇyaṃ kaiścid iṣyata iti ataḥ siddhaṃ codanāviruddham aprāmāṇyānumānam apramāṇam ity upasaṃharati tasmād iti tavyamantena nanv evaṃ bauddhādayo api svāgamān gṛhītvā pratyavatiṣṭheran, ata āha bauddhāder iti bauddhāder āgamād vedānām antaraṃ[]viśeṣo vakṣyata ity arthaḥ ।। puruṣāṇām aśakteḥ svayam eva ca taiḥ svāgamānāṃ pauruṣeyatvam āśritam iti buddhvātmānaṃ samarpitavantaḥ katham adhunātikrāmanti apauruṣeyās tu vedā iti vedādhikaraṇe vakṣyāmaḥ tataś ca doṣābhāvād evam uktena prakāreṇa svataḥpramāṇatā vedasya siddhā bhavatīti pauruṣeyatvam apauruṣeyatvaṃ cāntaraṃ bauddhādyāgamānāṃ vedasya ceti ।। jñānam apratighaṃ yasya vairāgyaṃ ca jagatpateḥ । aiśvaryaṃ caiva dharmaś ca saha siddhaṃ catuṣṭayam ।।
mīmāṃsakairiṣyate ato na kācinmīmāṃsakānām adṛṣṭakalpanety āha mīmāṃsakair iti ।। tad asyaivambhūtasya nityasya vedasya jñānaṃ cotpādayataḥ svarūpaviparītatvaṃ viparyayaḥ saṃśayaś ca bhāṣyakāreṇaiva vyaktaṃ[]nirākṛtāv ity āha evambhūtasyeti ayam abhiprāyaḥ etāvad eva hi prāmāṇyaṃ yadutpannam asandigdham abādhitaṃ ca pratyayāntareṇa jñānam iti codanājanitam api jñānam utpannaṃ tāvat saṃśayaviparyayāv api bhāṣyakāreṇāsya vāritau evaṃ hy āha na ca svargakāmo yajeteti vacanāt sandigdham avagamyate bhavati vā svargo na veti na caiṣa kālāntare deśāntare puruṣāntare avasthāntare vā viparyeti tasmād avitatham iti atas trividhāprāmāṇyavirahāt[]prāmāṇyaṃ codanājanitajñānā[]nām iti ।। nanv evam api kāraṇadoṣāśaṅkāyām aprāmāṇyam evāta āha nivārayiṣyata iti abhāvato'ntena puruṣāśrayā hi śabde doṣā ity uktam te cāpauruṣeyatvapratipādanenaiva vedādhikaraṇe nir[]ākariṣyanta eva tac caivambhūtasyetyanena sūcitam iha vivṛtam vakṣyamāṇa evārthaḥ pūrvam evambhūtaśabdenokta iti veditavyam iti evañ ca sākṣād anupajātāv api saṃśayaviparyayau kāraṇadoṣāśaṅkayāpi na vede śaṅkitavyāv ity āha teneti ।। tad iha tāvat saṃśayaviparyayalakṣaṇam aprāmāṇyaṃ nāstīty anantaram eva vakṣyāmaḥ pāriśeṣyād buddhyanutpattilakṣaṇam evāprāmāṇyam āśrityātathābhāvaḥ pratijñāta ity āpatati tatredam uttaraṃ vipratiṣiddham idam abhidhīyate bravīti ca vitathaṃ cetyādi yadarthaṃ jñāpayati tad bravītī[]ty ucyate tad yadi codanā bravīti, katham asāv ajñānātmakena vaitathyenābhibhūyate evañ ca vyākhyāyamāne na buddhavākyānāṃ prāmāṇyaprasaṅgaḥ na hy utpattimātreṇa jñānasya prāmāṇyam āśritaṃ, yenāyam upālambho bhavet tebhyo hi jñānam utpannam api pauruṣeyavākyajanitatvena kāraṇadoṣāśaṅkayā apramāṇaṃ bhavati na ceha tathā, apauruṣeyatvasya vakṣyamāṇatvāt ihāpi ca bravītīti ca kartṛvibhaktyā codanāsvātantryasya sūcitatvāt codanā hi svatantraivārthaṃ bravīti, na tu tayā kaścit puruṣa ity abhiprāya iti ।।
cāyam uṣṭramukhavad bahuvrīhiḥ tad yadi pramāṇapratipannaviṣayam āptavaco dṛṣṭāntaḥ tadā sādhyavikalaḥ tasyāvaitathyāt athāpramāṇamūlam anāptavākyaṃ vā tad yadi nāma vaktṛdoṣaduṣṭam apramāṇaṃ, na tenopamānena nityaṃ vedavākyaṃ vitatham mithyātvahetoḥ puruṣadoṣasya tatrāsambhavāt puruṣabuddhiprabhavam iti cāprāmāṇyabījakathanam puruṣabuddhiprasūtaṃ hi tat ato yādṛśaṃ puruṣeṇa buddhaṃ[]na tadanurūpaṃ tena vākyaṃ prayuktam anāptena vā vipralipsunā vipralambhābhiprāyaiva hi tasya buddhiḥ āptasyāpi bhrāntiḥ anāptavākyaṃ ca vaktuḥ pramāṇamūlam api śrotur apramāṇam eva, visaṃvādabāhulyād anāśvāsāt ata eva ca tasya[]sad api dvaividhyaṃ nopadarśitam asmābhiḥ anyataravidhānupātino apy anāptavākyasyāprāmāṇyāt ata eva vakṣyati śakye apy asatye mithyātvam iti ।। anye tu draṣṭṛtvasatyavāditve pratyayitapadārtha ity āhur ity āha draṣṭṛtveti yathāvasthitārthadarśī yathādṛṣṭārthavādī ca puruṣaḥ pratyayitapadenābhidhīyata iti evaṃ ca pratyayitasyāpramāṇajñānāsambhavād anarthakam indriyaviṣayaṃ veti viśeṣaṇam ity apratyayitavacanaviśeṣaṇārtham eva[]prayuktam tataś cāyam artho bhavati anāptoktir api satyā bhavati yadi dṛśyamānārthavādyanāpto bhavatīty āha dṛśyamāneti ।। idaṃ tu vyākhyānam anupapannam ity āha evam iti ayam arthaḥ atra hy avaitathye pratyayitavākyam indriyaviṣayaṃ cetarasyodāhṛtam yathāhuḥ pratyayitasya vacanam avyabhicāripramāṇāntarapūrvakaṃ yac copalabhyamānaviṣayam anāptasyeti tad atra pratyayitendriyaviṣayapratyudāharaṇe ekāṅgavaikalyād yā pratyudāharaṇasthitiḥ, sāptatvaindriyakatvayor ekaikābhāvamātra eva bhavet ubhayābhāve tu dvyaṅgavikalaṃ pratyudāharaṇam āpadyeta ।। yady ekaikābhāvamātre pratyudāharaṇam, tataḥ kiṃ jātam ata āha apratyayiteti asyārthaḥ pratyayitapratyudāharaṇe athāpratyayitād ityucyamāne pratyayitābhāvamātreṇa pratyudāharaṇaṃ deyam tatraindriyakasyendriyaviṣayasyārthasya yat pratipādakaṃ vākyaṃ tasyāpy asatyatā bhavet pratyayitābhāvamātreṇa hy asatyatā darśanīyā indriyaviṣayam api cānāptasyāpratyayitavākyam eveti kiṃ nāsatyam yadi tv anindriyaviṣayam evāpratyayitavākyaṃ pratyudāhriyate, tan na indriyaviṣayaṃ vety asyānindriyaviṣayaṃ vety anenaiva pratyudāharaṇād, ubhayapratyudāharaṇe[]ca dvyaṅgavaikalyaprasaṅgāt evam indriyaviṣayapratyudāharaṇe apy anindriyaviṣayaṃ vety atrendriyaviṣayābhāvamātreṇāsatyatā darśanīyā tatra pratyayitabhāṣitam api tathāvidhaṃ sadasatyaṃ prāpnoti, tasyāpy anindriyaviṣayatvāt apratyayitasyāpy anindriyaviṣayam ityucyamāne pūrvavad dvyaṅgavikalatā anindriyatvapakṣa iti yadā pratyayitavākyasyānindriyatvam anindriyaviṣayatā bhavati, tadā tasyāpy asatyatvaṃ prāpnotītyarthaḥ ।।
satyaṃ sākṣye bruvan sākṣī[]lokān āpnoti puṣkalān । sākṣī dṛṣṭaśrutād anyad vibruvannāryasaṃsadi । avāṅnarakam āpnoti pretya svargāc ca hīyate ।। eva na hy apratyayitavākyamātram anindriya[]viṣayamātraṃ vā mithyā, bhavatsiddhānte apratyayitendriyaviṣayānindriyaviṣayapratyayitavākyasamyaktvābhyupagamāt ato na kaścid viśeṣaḥ pūrvāparavirodhamātram adhikam evaṃvādibhiḥ svīkṛtam yadi tūcyate na pratyayitapratyudāharaṇam athāpratyayitād iti kin tu pratyayitavākyam anapekṣaṃ pramāṇam ity uktam, itarac ca svapramāṇāpekṣaṃ, tad eva tu anindriyaviṣayam apramāṇam iti athāpratyayitād ityādinocyata iti tad ayuktam yadaiva hīndriyaviṣayam anāptavākyaṃ pramāṇam ity uktaṃ, tadaivārthād idam uktaṃ bhavati viparītam apramāṇam iti kiṃ tatpradarśanena yasya tu pramāṇodāharaṇe viśeṣaṇadvayam upāttaṃ, tasyaiva tadvyatireke[]tat kathanam arthavat pratyayitābhāvamātra eva tāvadaprāmāṇyam apratyayitasya hy[]apratītavāditayāvadhṛtasya vacanān naitad evam iti viparyayaḥ, kathañcid vā saṃśayo bhavati ubhayathāpi cāprāmāṇyam eva yady api cātra na śabdaḥ svamahimnā saṃśayahetuḥ, tathāpi vaktari kvacid vyabhicāradarśanād yathāyathaṃ saṃśayaviparyayau bhavataḥ tāvatā cāpramāṇam anāptavacaḥ pratyayitasya tv anindriyaviṣayam apramāṇam eva tasya hi niścayajanakaṃ vacaḥ svataḥprāptaprāmāṇyam evāpavādadarśanād apramāṇaṃ bhavati evaṃcobhayapratyudāharaṇopapattiḥ ataḥ sūktaṃ paramate granthavyāghāta iti yata idaṃ vyākhyānam anupapannam ataḥ pūrvavyākhyā sādhīyasīty āha tasmād iti asyārthaḥ pūrveṇa tac cet pratyayitādity anena pratyayitavākyasya satyatocyate pareṇa tu indriyaviṣayaṃ vety anena mūlasadbhāvo darśitaḥ pratyayitasya vaco vaktur eva pramāṇamūlaṃ pramāṇaṃ, na śrotur indriyaviṣayam anuvādaprasaṅgād iti bhāva iti ।।
kasmād evaṃ vyākhyāyate, ata āha guṇād iti varṇitam idaṃ doṣābhāvamātraupayikā guṇāḥ, na guṇatayā prāmāṇye kāraṇam anavasthāprasaṅgād iti atas tadanusāreṇaiva bhāṣyavyākhyānam ucitam iti ।। nanu yadīndriyaviṣayatvaṃ pratyayitavākyasya viśeṣaṇam eva na rāśyantarasya, kathaṃ tarhi vikalpārthavācī vāśabdaḥ, ata āha samuccayeti pūrvasminnantena pūrvaṃ tāvat samuccayārtha eva vāśabda iti uttaras tu vikalpārtha evety āha uttaratreti ubhayoḥ pratyayitendriyaviṣayaviśeṣaṇayor vikalpena pratyudāharaṇe darśayatīti ।। napuṃsakaliṅgatacchabdaparāmarśārhaḥ tasmād vyākhyeyam idam tad ucyate jñātum iti sāmānyato jñānasambandhopasthāpitaṃ jñeyaṃ tad iti nirdiśati etad uktaṃ bhavati yat tadindriyāṇām aviṣayabhūtaṃ jñeyaṃ, tat puruṣeṇa[]narte vacanād jñātuṃ[]śakyam iti samāsānniṣkṛṣṭa eva viṣayārtho jñeyatayā parāmṛśyate idaṃ ca sarvajñanirākaraṇaparatayā kaiścid vyākhyātaṃ, tān nirākaroti nāneneti asyābhiprāyaḥ na tāvad iha sarvaśabdaḥ śrūyate sarve arthā jñātuṃ na śakyanta iti na ca sarvajñanirākaraṇaṃ kvacid upayujyate, dharmādharmajñānaniṣedhamātreṇa codanaiveti pratijñāsiddher iti ।। vakṣyamāṇam anāgatāvekṣaṇena bhāṣyakṛtā pratijñāsamarthanārtham uktam, tad eva tu[]nyāyakathāyāḥ kṣetram iti tatraiva vistareṇa[]sarvajñaṃ nirākariṣyāmaḥ ।।
nanv astu ṣaḍbhiḥ pramāṇaiḥ ṣaṭprameyavit sarvajñaḥ ekenaiva tu cakṣuṣāsarvagocaraṃ jñānaṃ janyata iti nirākāryam, ata āha ekeneti ayam abhiprāyaḥ divyena cakṣuṣā sarvaṃ buddho jānātīti ye vadanti, te nūnaṃ svayam api cakṣuṣā rasādīn pratipadyante katham aparathā svabhāvaniyamaṃ jānanto buddhacakṣuṣaḥ sarvagocaratām ātiṣṭhante evaṃ ca santu svayam eva sarvasaṃvidaḥ kiṃ parapratyayāśrayaṇenety upālabhamāno atitucchatayā nāyaṃ pakṣo nirākaraṇaṃ prayojayatīti darśayati eṣa cānirākaraṇacchalena nirākaraṇamārga eva vārttikakṛtā darśitaḥ śiṣyān vyutpādayitum itarathā tu kriyamāṇo asaṅgata eva bhaved iti ।। āha yady apy arvācīnānāṃ cakṣur na sarvagocaraṃ, tathāpi buddhacakṣuḥ sātiśayaṃ divyam āsīt sarvagocaram iti kim anupapannam, ata āha yajjātīyair iti asyārthaḥ cakṣurādijātīyair hi pramāṇai rūpādijātīyasya sambandhasya vartamānasya cādyatve darśanam upalabhyate, ataḥ kālāntare api tathaivābhūd iti yuktam evaṃ hi dṛṣṭānusāriṇī kalpanā kṛtā bhavati prayogaś ca bhavati buddhacakṣur nātītādiviṣayaṃ, cakṣuṣṭvād asmadādicakṣurvat acakṣur vā, atītādiviṣayatvāt śabdavad iti ।। pratyakṣajñānasyeti viveka iti pratyakṣāgocare bhaviṣyad ādau sarvasmiṃs tadvyāptaliṅgadarśanāsambhavād anumānam api na sambhavati sādṛśyānyathānupapadyamānārthadarśanāsambhavāc ca nopamānārthāpattī abhāvo api na sarvasya kasyacid evāvagamyate, dṛśyādarśanātmako hy abhāvaḥ na tu sarvaṃ kadācana dṛśyam śabdenāpi vistareṇa sarvārthāvadhāraṇam asambhāvanīyam evetyabhiprāyeṇāha nānumānāder iti ।। atra parair uktaṃ - nanv iyam asambhāvanā nityavedābhyupagame api samānā na hi sambhavaty akṛtrimaṃ nāma vākyaṃ bhavatīti sarvāgamānāṃ kṛtakatvenāvagateḥ tad yathedam āgamanityatvam asambhāvanīyam āśrityābhyudayaniḥśreyasārtham ārambho vedavādinām, evam itareṣām apy adṛṣṭapūrvasarvavitprāmāṇyeneti na viśeṣaḥ ata āha sarvajñeti ayam abhiprāyaḥ satyam idam uktaṃ paraiḥ kin tu sampradhāraṇīyam idam asti anayoḥ kalpanayos tulyatvaṃ na veti yena kāraṇena parais tulyatvam āpāditaṃ tena kāraṇenedaṃ tulyatvam asti nāstīti sampradhāraṇīyam asmābhir iti ।।
vedānāṃ yaḥ kartur abhāvaḥ ataḥ pramāṇavatī nityatvakalpanā vedānām sarvajñakalpanā tu na tatheti sādhakabādhakatulyatvābhāvāt kathaṃ tulyateti nanu nādarśanamātrād abhāvaḥ sidhyati satsv api viprakṛṣṭeṣu sambhavād anekāntāt api ca vyāpakanivṛtter vyāpyanivṛttyā vyāptatvāt tathā vyāpyanivṛttir avadhāryetāpi arthāḥ pramāṇasya vyāpakāḥ na ca pramāṇam arthānāṃ vyāpakam ahetutvād atādātmyāc ca ato na pramāṇanivṛttimātreṇābhāvaḥ sarvavido avagantuṃ śakyate ata āha nirākaraṇavad iti ayam abhiprāyaḥ pramāṇādhīnā hi vastuvyavasthitayaḥ na kenacit pramāṇena sarvajña idānīṃ tāvad avagamyate na ca kālāntare abhūd iti kalpayituṃ śakyate yathā nirākartum anumānena kālatvād idānīn tanakālavad iti kāraṇābhāvasya ca kāryābhāvena niyatatvāt sarvajñānakāraṇābhāvena tadgocarajñānakāryābhāvānumānād, jñānakāraṇābhāvasya cānantaram uktatvāt ato na pramāṇanivṛttyā sarvajñe saṃśayo api darśayituṃ śakyate nirākaraṇahetubalīyastvenābhāvāvagamād iti ।। syād etat nāgamagamyasyābhāvaḥ sarvavido avagamyate, tadvirodhād eva, ata āha na ceti kasmād āgamena nāvagamyate ata āha tadīya iti āgamo hi tadīyo vā tasmin pramāṇaṃ, narāntarapraṇīto vā na tāvat tadīyaḥ, anyonyāśrayāpatteḥ siddhe hi buddhasya sarvavittve tadāgamaḥ pramāṇaṃ, tatprāmāṇyāc ca tatsiddhir iti narāntarapraṇītas tu pramāṇatvenānabhimata evety āha narāntareti ।। āha nityaś ced iti ayam abhiprāyaḥ - yāvān[]kaścit siddhānuvādo[]vedo dṛśyate, asau vidhyantarārtha ity arthavādādhikaraṇe vakṣyate tad ayam apy ātmajñānavidhiśeṣa eveti na svarūpe pramāṇam iti tātparye ko doṣaḥ, ata āha tatpara iti na hi nityo vedo naravigraham anityaṃ sarvajñaṃ pratipādayitum arhati, nityānityasaṃyogavirodhāt tad asāv evamparo anitya eva syād iti ।। ayaṃ ca nityāgamagamyatve doṣa ity āha āgamasyeti yady aṅgīkṛto nitya āgamaḥ, kiṃ sarvajñakalpanayeti vṛthātve kāraṇam āha yata iti nitya evāgamo dharme pramāṇaṃ bhaviṣyatīti kiṃ sarvajñakalpanāntarāśrayaṇeneti idaṃ tu nityāgamagamyatānirākaraṇaṃ vedavādinām eva bhrāntim apanetuṃ, na nāstiko vedavedyaṃ sarvajñam icchatīti ।।
yas tu vadati kiṃ naḥ sarvajñagraheṇa buddhāgamasatyatā hi naḥ sādhyā sā caivam api sidhyaty eva, indriyādisambandhaviṣaye hi jñānamātrakṣaṇikatvādau buddhaḥ satyavādī dṛṣṭaḥ atas tenaiva dṛṣṭāntena śraddheyārthe atīndriyārthaviṣaye api buddhavacasaḥ satyatvam anumīyate evaṃ caityavandanādīnām api dharmatvaṃ sidhyatīti, tad etad upanyasyati yo apīti ।। bhavati nātra mānāntaram atantrīkṛtya buddhavacanamātrasya satyatāvagatā pramāṇāntarāpekṣāyāḥ sarvatrāvyabhicārāt ato na kvacid api svātantryeṇa pramāṇatā sidhyatīti ।। pāratantryam eva vivṛṇoti yathaiveti so ayaṃ dharmaviśeṣaviruddho hetur iti ।। na kevalaṃ dharmaviśeṣaviruddhaḥ, viruddhāvyabhicārī cāya hetur ity āha yathā ceti śakyate hi vaktuṃ buddhavacanam atīndriye[]'nyānavabuddhe arthe na pramāṇaṃ, buddhavākyatvāt kṣaṇikādivākyavad[]eva tāni hy atīndriye arthe apramāṇāny eva ayaṃ caika eva hetur viruddham arthadvayaṃ na vyabhicaratītīdam evai[]kavacanāntaviruddhāvyabhicāripado[]dāharaṇam hetudvayaṃ tu naikavacanāntapadavācyam ityanumāne varṇayiṣyāma iti na[]ca vācyaṃ satyatvam api tāvad ayaṃ hetuḥ sādhayatīti siddho naḥ pakṣa iti na hi vaḥ satyatāmātraṃ sādhyaṃ, śraddheyārthasatyatāyāḥ sādhyatvāt ata evoktaṃ śraddheyārthe api kalpayed iti ।।
pūrvajñānānuvāditvam evāyaṃ sādhayet svātantryaṃ tu pramāṇatāyā viśeṣaṃ virundhyād iti ।। api ca ya eva kaścid vedabāhyaḥ pāṣaṇḍo anena hetunā pauruṣeyāgamānāṃ satyatvaṃ sisādhayiṣati, tasyaiva sapratisādhano ayam anyonyadṛṣṭāntopadarśanena hetur bhavatīty āha api ceti buddhavacanam atīndriyārthaṃ mithyā, alaukikārthatve sati puṃvākyatvād digambarāgamavat so api tata eva mithyā, buddhāgamavad ity anyonyasapakṣateti ।। aviśeṣitenaiva vā puṃvākyatvena hetunā dharmādharmātirikte arthe prāmāṇyaṃ prasajyata ity āha dharmeti atra ca dharmādharmayoḥ prāmāṇyābhāva eva sādhyaḥ nātiriktārthe prāmāṇyaṃ, tasya siddhatvād iti yad api kṣaṇikādivākyaṃ dṛṣṭāntatayoktaṃ, tad api sāṃkhyādiṣu pratipakṣiṣu jīvatsu sādhyavikalam ity āha sāṃkhyādiṣv iti sarvanityatvavādino hi sāṃkhyāḥ te yāvan na nirjitāḥ, tāvat kathaṃ kṣaṇabhaṅgavākyaṃ satyatayopanyasyate yathā cedam asat, tathā śabdādhikaraṇe vakṣyāma iti ।। alaukikārthavāditā vā puṃvākyatvaviśeṣitā satyatvānumānaṃ pratihanti parasparāgamadṛṣṭāntenaivety āha alaukiketi viśeṣaṇaviśeṣyabhāvavyatya[]yo atireka iti ।।
asmīti buddhena yad uktaṃ satyam eva tat taduktatvād yathā jyotiruṣṇamāpo dravā iti, tad api pratihetuviruddham iti sarvajñadūṣaṇam evopasaṅkramyāha vaded iti yo vādī pūrvam asaṅgata evāgatyaivambhūtaṃ vakṣyamāṇaṃ yad vadati tasyāpi eṣa vakṣyamāṇa eva bhavaduktahetusadṛśo bhavantaṃ prati muktasaṃśayaṃ hetur bhavati prathamasaṅgatir anaikāntikāśaṅkānirākaraṇārthā cirasaṅgato hi kadācinmithyā bhāṣate iti ।। pratihetum eva prayogeṇa darśayati buddhādīnām iti ।। kathaṃ punar ayaṃ muktasaṃśayaḥ, ata āha pratyakṣam iti buddho asarvajña iti vacaso maduktatvaṃ pratyakṣasiddham asandigdham eva dṛṣṭānte cāgnyuṣṇatvādivākye tat pratyakṣasiddham eveti sūktam asaṃśayam iti sarvajño asmīti vacanaṃ buddhoktaṃ na veti na niścetuṃ śakyam na khalv etāvad atyuddhatānṛtaṃ prekṣāpūrvakārī bhāṣata iti sambhāvayāmaḥ seyam asya vacaso dṛṣṭāntānāṃ ca kṣaṇikādivākyānāṃ buddhoktatā nāsādhitā sidhyatīti bauddhena sādhyety āha tvayā sādhyeti kim ato yady evam ata āha teneti ayam abhiprāyaḥ nānayor hetvos tulyatayā saṃśayahetutvam kin tu asmadīyo hetuḥ svayaṃ siddhaḥ, prasiddhavyāptikaś ca, dṛṣṭāntaś ca na hetuvikala iti siddho naḥ pakṣaḥ tava tu sandigdhāsiddho hetuḥ, dṛṣṭāntaś ca sandihyamānahetusadbhāva ityaprasiddhāṅgakam anumānaṃ na sādhyasiddhaye prabhavatīty ayam āvayor viśeṣaḥ sampadyata iti ।। pramāṇāntarāviruddhā buddhe siddhāḥ śaknuvanti tasya sarvajñatāṃ vārayitum na cātra vipakṣe bādhakapramāṇābhāvād asiddhā vyāptir iti vācyam[]sarvajñānakāraṇābhāvena sarvajñāsambhavasyoktatvād iti ।।
draḍhimnaḥ sarvajñapramāṇam anumāsyāmahe, ata āha na ceti kim iti nānumīyate, ata āha vigānād iti avigītā hi smṛtir mūlam upasthāpayati sarvajñasmṛtiṃ tu nāstikā eva parasparaṃ vigāyanti sarvavidbhedānāśrayantaḥ vedavādinas tv atyantāya sarvajñaṃ nirākurvan[]tīti nanu samānam idaṃ vigānaṃ manvādismṛtiṣv api, tā api nāstikā vigāyanti, ata āha chinneti ayam abhiprāyaḥ smṛtir hi pūrvajñānakāryatayāvagatā kāraṇabhūtaṃ[]pūrvavijñānam anumāpayati asannikṛṣṭārthagocaraṃ hy[]anumānaṃ bhavati iha ca sarvajñānakāraṇābhāvāt[]chinnaṃ pūrvavijñānaṃ smṛtimūlatayā asambhāvitam iti vaiparītyaparicche[]dād nānumānāvakāśaḥ vedasaṃyogas tu traivarṇikānāṃ sambhavatīti sa śakyo manvādismṛtimūlatayā kalpayitum iti vigānaṃ vivṛṇoti kaiścid iti idaṃ cānvāruhyavacanam yadi hi sarvāvigānaṃ bhaved, evam api yā kācit kalpanā syāt na caivam asti, kaiścid eva mahājanaikadeśabhūtair buddhādibhiḥ sarvajñatāyāḥ parigrahād iti ।। iti nāsya sarvajñānakāraṇam asti na cānavagataṃ smartuṃ śakyate ato asambhāvitamūlaivañjātīyāṃ smṛtir apramāṇam eveti ।। yadi tu buddhād anyo api kaścid ekaḥ sarvajñaḥ tena ca sarvajño buddha iti jñātvā smṛtaṃ tata eṣā smṛtiparamparā pravṛttety ucyate, evaṃ sati tatsarvajñatā vinā sarvajñe nāvagantuṃ śakyate iti sarvajñānantyam ity āha kalpanīyā iti atra kāraṇam āha ya eveti ।। evaṃ tāvat sārvajñyaṃ durjñānam ity uktam tadanavagame ca sarvajñāgamaprāmāṇyam api na sidhyatīty āha sarvajña iti sarvajñapraṇītatā hi tadāgamaprāmāṇyamūlaṃ, tadanavagame ca na yādṛśatādṛśapuruṣavākyavat sarvajñāgamaprāmāṇyam adhyavasātuṃ śakyata iti ।।
vṛttam, idaṃ vartiṣyata iti na pratyavekṣate, na tāvadāgamo nirmātuṃ śakyate na caitad apy anutthitasya sambhavatītyabhiprāyeṇāha ṛta iti tad iha kāraṇatrayam apy anyapraṇītatve deśanānām uktam ity anusandhātavyam syād etat vyutthāyopadekṣyatīti, tan na vyutthitasya abhilāpinī pratītir bhrāntir iti bhrāntabhāṣitam apramāṇaṃ bhaved iti ।। syād etat buddhānubhāvād asatyeva tatprayatnaviśeṣe kuḍyādibhyo api deśanā dharmopadeśā nirgacchantīti tad idaṃ nāśraddadhānā vedavādino budhyāmahe vayaṃ hi vastusvabhāvam anatikrāmanto yajjātīyo yataḥ siddhaḥ tatas tatsiddhim anujānīmahe granthasandarbhaś ca vivakṣāprayatnavāyvīraṇatālvādisaṃyogavibhāgapūrva[]ka evāvagata iti na dhyānastimitāntaḥkaraṇayogisannidhānād eva sidhyatīti sambhāvayāmaḥ tad etad āha sānnidhyeti sārdhena api ca, āptapratyayānusārī śabdān nirṇaya iti na kuḍyādinissṛtābhyo deśanābhya āśvāso bhaved ity āha kuḍyādīti ।। kiñ ca buddhapraṇītatve api nāśvāsaḥ evaṃ ca saṃśemahe kiṃ buddhānubhāvān[]nismṛtā imā deśanāḥ, āhosvit piśācādibhir durātmabhir adṛśyair īritā ity āha kin tv iti adṛśyātivāhikāyonijadehāḥ piśācā iti purāṇeṣu gīyate tanmatenedam uktam iti evaṃ ca saṃśayānebhyo deśanā na pramāṇaṃ bhaveyur iti bhāvaḥ ।। kvacid eva kiñcic ca jānāti niravaśeṣitāśeṣakarmāśayas tu vigalitanikhilakaraṇakalebarādiprapañcaḥ kevalībhūto viśvam eva sūkṣmātītādibhedabhinnam aparokṣam īkṣate tac ca kevale jīve jātaṃ[]kevalajñānam ācakṣate evaṃvādibhiś ca muktātmanām eva sarvagocarajñānam āśritaṃ, tad etadupanyasyati evam iti ।।
etad api dūṣayati narta iti ayam abhiprāyaḥ subhāṣitam idaṃ mukto viśvaṃ jānātīti sā khalu jīvānāṃ tādṛśī daśā sa eṣa neti netīti sakalabhedaprapañcavilayanenaiva tāvad upalabhyate vedānteṣv iti tadatiriktātītādijñātavyābhāvāt kathaṃ sarvajñatā yadi tv avadhīrya vedāntān svāgamaprāmāṇyāśrayaṇena muktānāṃ tathāvidhaṃ jñānam iṣyate, tannāsatyāgam aprāmāṇye sidhyati na cāsarvajñapraṇīta āgamaḥ pramāṇaṃ sambhavatīti sarvajñasiddhāvāgamaprāmāṇyaṃ, tatsiddhau ca sarvajñasiddhir itītaretarāśrayaṃ bhavatīti yadi tu kvacit tathāvidhena jñānena vyāptaṃ liṅgam upalabhya[]te, evamanumānena jñānasiddhāv itaretarāśrayaparihāro bhavet na tu tasya jñānasya loke kaścid dṛṣṭānto bhavatīty āha dṛṣṭānta iti ।। atīndriyānasaṃvedyān paśyanty ārṣeṇa cakṣuṣā । ye bhāvān vacanaṃ teṣāṃ ko atikrāmitum arhati ।। iti ato nirākārya evāyaṃ siddhāntaḥ evaṃ hi tulyanyāyatayā dharmādharmāv api kaścid aparokṣayet, tataś ca codanaiveti pratijñāhāniḥ ata evoktam anayā diśeti sarvajñanirākaraṇadiśetyarthaḥ etena tulyatām anayor darśayati ayam api siddhāntaparipanthīti smaraṇaṃ tu parastān nirākariṣyata iti api cedam ārṣadarśanaṃ kṛtakāśaṅkām[]apy āpādayatīti nirākāryam ity āha na hīti ।।
nanu tadvacanād eva niścayo bhaviṣyati, ata āha sarvadeti śrūyate khalu anṛtavādinī vāg iti jaiminir api prāyānṛtavāditāṃ vāco vakṣyati prāyāt ity atra ato adyatve anṛtavādibāhulyāt kālāntare apy avisrambha iti ।। api ca, etad akasmāt pratibhānaṃ svapnavad bhrāntir ity api vaktuṃ śakyata ity āha svapnādīti arthagrahaṇaṃ tulyanyāyatayārthapratibhāsasyāpi[]śaṅkyamānatvāt[]saśaṅkānāṃ prāmāṇyaṃ na yujyata ity arthaḥ ।। bahūni me vyatītāni janmāni tava cārjuna । tāny ahaṃ veda sarvāṇi na tvaṃ vetsi parantapa ।।
prathamaṃ sarvaśāstrāṇāṃ purāṇaṃ brahmaṇā smṛtam । anantaraṃ ca vaktrebhyo vedās tasya vinismṛ[]tāḥ ।। vedābhyāsena satataṃ satyena tapasaiva ca । adroheṇa ca bhūtānāṃ jātiṃ smarati paurvikīm ।।
tv atīndriyārthābhiprāyam eva tad astu sarvathā siddham idam ekasyāgamasmṛtikalpanā na sādhīyasīti ।। punar api grahaṇapakṣam evopasaṅkramya dūṣaṇam[]āha grāhyatva iti nanv āgamasyātīndriyo arthaḥ na tv āgama iti kathaṃ tulyatvam ata āha yo hīti anuccarito hy āgamo atīndriya eveti bhāvaḥ ।। nanu tulyatve api tāvad asmadādibhir āgamagrahaṇam āśritam ko doṣaḥ, ata āha pumāṃs tāvad iti ayam abhiprāyaḥ nātra tulyatvam arthapratibhāne hi puruṣaḥ svatantro bhavati, tadanusāritvād arthaniścayasya āgamapratibhāne tu puruṣo arthaṃ pratyāgamaparatantraḥ āgamo api svarūpasthitaye[]tatparatantra iti sāpekṣatvād ubhayāprāmāṇyam iti ।। eva evaṃ hi tatra śaṅkyate kathaṃ khalv ayaṃ mahān granthasandarbho niśśeṣasaṃskāracchidā maraṇenāntarito anena smṛtaḥ tad ayam asmān vipralabdhukāma eva svayaṃ nirmitam āgamaṃ smṛtam[]apadiśati evaṃ ca śaṅkamānā na svātantryeṇāgamaprāmāṇyam adhyavasyeyuḥ asmākaṃ tu grahaṇasmaraṇayor ekabhavabhāvitvān nāyaṃ doṣo bhavatīty āha ekatreti ।।
athānekapuruṣasthatve ko guṇaḥ, ata āha anyatheti bahuṣu hi sampradāyapravartakeṣu yā tasya vedasyānyathākaraṇāśaṅkā sā nivartate ekena hi vināśitaṃ vedam anyo naitad evam iti nivāryānyathā darśayati ato bahusaṃvādād vedasya yathāvasthitasvarūpāvadhāraṇaṃ bhavatīti ekasya pratibhānaṃ tu kṛtakavedakalpanāyā na viśiṣyate, ubhayatrā[]py aviśvāsatulyatvād ity āha ekasyeti ।। ato na yathā vedānām ekaḥ kartā, evaṃ sampradāyapravartako api naikaḥ puruṣa ity upasaṃharati ataś ceti adyatvavad eva tu purāpi bahavaḥ sabrahmacaryādiparatantrā narā āsann ity āha bahava iti etac ca prayogeṇa darśanīyam iti ।। evaṃ tāvat puruṣātiśayakalpanā nāpauruṣeyakalpanayā tulyeti sampradhāritam ato yat parair anayoḥ kalpanayos tulyatvam āpāditaṃ, tadekakalpanīyahānopādānābhyām eveti sāpahāsam āha evañ ceti ।। etad eva spaṣṭayati na hīti adyavad eva sarvadā vedavyavahāraḥ pratāyate iti jaiminer darśanam idaṃ ca[]dṛṣṭānusārīti nālaukikaṃ kiñcij jaimininā kalpitaṃ parair ivādṛṣṭapūrvaḥ puruṣātiśayaḥ pauruṣeyānumānadūṣaṇaṃ tu pūrvam uktam eveti vedāprāmāṇyavādinām eva[]tu dṛṣṭahānir adṛṣṭakalpanā cety āha aprāmāṇyeti doṣo hy aprāmāṇye nimittam sa cāpauruṣeye vede adṛṣṭaḥ kalpanīyaḥ trividhāprāmāṇyaśūnyasya jñānasya dṛṣṭaṃ prāmāṇyaṃ hātavyam iti nanv ayaṃ dṛṣṭabādho bhrāntiṣv api samānaḥ atha tatra bādhakasāmarthyād viparyayaḥ, so apy atrānumāniko bhaved ity ata āha utpanna iti[]ayam abhiprāyaḥ utpannam idaṃ jñānaṃ samyaktvasandehaviparyayavirahād ity uktaṃ bhāṣye anumānānām apy āgama[]virodhaḥ pratihetuvirodhaś cety uktam eva ato vinaiva kāraṇena balādayaṃ bādhaḥ kalpyate bhrāntau tu naitad evam iti sphuṭo viparyaya iti ।।
yat tu svaparapratyakṣāsaṃvādī kathaṃ śabdaḥ pramāṇam ity uktaṃ, tad ayuktam yadā hy apauruṣeyā vedā ity upapādayiṣyāmaḥ tadāsyāś codanābuddheḥ pratyakṣeṇa saha viśeṣaṃ nopalabhāmahe ubhayor apy aduṣṭakāraṇajatvāt ataḥ kim atra pratyakṣasaṃvādenety āha sādhita iti nirdoṣaṃ ca tajjñānajanma cety arthaḥ ।। atrāparaṃ bhāṣyaṃ - nanv aviduṣām upadeśo nāvakalpate ityādi tasyābhiprāyam āha upadeśa iti arthāpattir iyaṃ[]bhāṣyakāreṇoktā upadeśo hi buddham anvādīnāṃ upalabhyate na cāyam artham aviduṣām upadeśa upapadyate ato dṛṣṭa upadeśaviṣayo artho manvādibhir iti kalpyate manvādigrahaṇaṃ prarocanāyai[]evaṃ hi jānāti eṣa khalu mīmāṃsako[]'ṅgīkṛta[]m anvādyāgamasatyatvaḥ, tad aham enaṃ manvādyupadarśanenaiva tāvadaṅgīkārayāmi yathātīndriyāṇām arthānām asti tāvad draṣṭeti tataś ca svāgamārthadarśanam api buddhasyānāyāsamupapādayiṣyāmīti ।। anumānābhiprāyaṃ vedaṃ bhāṣyam ity āha yad veti upadeśitvaṃ hi dṛṣṭārthapūrvatayā vyāptam avagataṃ vaidyopadeśādau tadatīndriyārthagocaram apy avagataṃ tām anumāpayatīti nanu ca nātra bhāṣyakāreṇopadeśitvaṃ hetur uktaḥ, kin tu aviduṣām upadeśānupapattiḥ ataḥ katham anumānābhiprāyavarṇanam, ata āha vyatireka iti ayam abhiprāyaḥ vyatirekapradhānavādimatena bhāṣyakāreṇātra vyatirekamukhena hetor gamakatvam uktam yo hi yan na jānāti sa tannopadiśati, yathā cikitsako dharmādharmau na ca tathā manvādayo atīndriyānarthānnopadiṣṭavantaḥ ato avidvadbhyo vyāvṛttam upadeśitvaṃ vidvattām anumāpayatīti ।। vyāmugdhānām anyathāśāstrārthopadeśaḥ prabandharacanā ca nibandhṝṇām iti yadā punaranumānābhiprāyā paricodanā, tadānumānadoṣo liṅgasya vyabhicāro anena kathyata ity āha liṅgasyeti bālo ajñaḥ tasyāpy upadeśadarśanenānaikāntiko hetur iti ।।
bhrānter anubhavāc cāpi puṃvākyād vipralambhanāt । dṛṣṭānuguṇyasādhyatvāc codanaiva laghīyasī ।। puruṣavākyopamānena nanv atathābhūtam ityādinā vedavacasāṃ mithyātvam upapāditam tatra mīmāṃsāgotrānusāriṇā svataḥprāmāṇye sthitvā vipratiṣiddham ityādinā siddhāntitam punaś ca pratyayitagranthenāṃśe dṛṣṭāntasya sādhyavaikalyam aṃśe ca hetvantarādhīnaṃ vaitathyam ity anumānadūṣaṇam uktam madhye ca prāsaṅgikī kathā pravṛttā adhunā lokavedavākyayoḥ sa nāma viśeṣaḥ kathyate yena nirapekṣam eva vedavākyaṃ pramāṇaṃ, sāpekṣaṃ pauruṣeyaṃ kiñcic cāpramāṇam eva evañ ca yat tv athābhūtapratijñāyām antarṇītaṃ pratyayāntarasāpekṣaṃ sarvavākyānāṃ prāmāṇyaṃ, vārttikakṛtā ca pramāṇāntaradṛṣṭaṃ hītyādinā vivṛtaṃ, tat tāvat parihṛtaṃ bhavati vākyatvasya ca mithyātvahetor antarṇītasyāprayojakatvaṃ mithyātve sādhye darśitaṃ bhavati yady api ca tat puruṣabuddhiprabhavam apramāṇam ity atra puruṣadoṣāyattam aprāmāṇyam ity uktaṃ, tathāpi pratijñāmātreṇa taduktaṃ na tūpapāditam adhunā tu bhavaty āśaṅkā kathaṃ punar idam avagamyate puruṣādhīnam aprāmāṇyaṃ na vākyasvabhāvānubandhīti tatredam ucyate puṃvākyam api kim api vaktṛpramāṇāvadhāraṇasamutsāritatadīyanikhiladoṣāśaṅkam apy arthe sākṣādanādadhad api niścayaṃ taddvāreṇa pramāṇam eva yathāha evam ayaṃ veda, naivam artha iti vaktṛpramāṇatirohito arthe niścayaḥ na svatantra iti yāvat vākyasvabhāvānubandhini tv aprāmāṇye na kiñcit puṃvacaḥ pramāṇaṃ bhavet ato avagacchāmaḥ svabhāvataḥ pramāṇam eva vākyaṃ pundoṣād apramāṇaṃ bhavatīti tad idam uktaṃ viplavate khalv iti anāptavākyād upajātaḥ pratyayo viplavate vividhaṃ plavate, evaṃ naivam iti saṃśayātmaka iti yāvat viparyeti vā tad evam autsargikaṃ prāmāṇyaṃ vākyānāṃ doṣair apodyata iti darśitaṃ bhavati na cātra vaktṛguṇāḥ prāmāṇye kāraṇaṃ doṣanirākaraṇamātre vyāpārāt, itarathā anavasthānād ity uktam ataḥ svabhāvanirdoṣād vedavacaso jātaṃ jñānaṃ katham apramāṇaṃ bhavatīti etac cānāgata evāsmin vārttikakṛtā sarvam udgrāhitaṃ śabde doṣodbhava ityādinā tad idam uktaṃ na tu vedavacanasyeti tad ayaṃ saṃkṣepārthaḥ yeyaṃ pratyayāntarasāpekṣitā sā tadadhīnaniścayānāṃ puṃvākyānāṃ tathā nāma, apramāṇatā ca vaktṛpramāṇatantratvād arthaniścayasya taddoṣād astu nāma vedavākyebhyas tu svatantrapadārthasāmarthyaprabhāvitā vākyārthabuddhir na jñānāntaram apekṣate, na cāpramāṇam iti ।। imam evārtham asya bhāṣyasya vyākhyāsyannākṣepaṃ tāvad āha anyatheti yo ayaṃ vaktṛjñānapūrvakaḥ puṃvākyebhyo arthaniścaya uktaḥ, so ayuktaḥ tajjñānāvadhāraṇa eva pramāṇābhāvāt na hy avyabhicaritasvārthagocarajñānaṃ puṃvākyaṃ, yatas tad avagamyate anāpto hy anyathā vijānann anyathā vivakṣati vivakṣādhīnā ca vākyaniṣpattiḥ ato vivakṣāvaśenānyathaiva vākyaṃ niṣpadyate, anyathā ca jñāyata iti naikāntato vākyāj jñānānumānam iti ।।
āsta tāvad vākyāj jñānānumānaṃ, vivakṣāmātram api tato avagantuṃ na śakyata ity āha bhrāntasyeti vivakṣā hi tāvadatyantaṃ vākyanirmāṇe sannihitā tasyām apy anyathā satyāṃ kadācid bhrāntasyānyathā vākyaracanā dṛśyate ato yathāvivakṣam api vākyaṃ na pravartata eva katham asatyāṃ vivakṣāyāṃ vākyaracaneti ced, na vivakṣāntarasa[]mbhavāt katham anyavivakṣā anyanirmāṇe hetur iti cet ko doṣaḥ vivakṣā hi prayatnadvāreṇa vākyaniṣpattau hetuḥ, nādṛṣṭena rūpeṇa sa ca vivakṣāntaraprayuktenaiva kṛtaḥ kutaṃścid vaiguṇyān na samyak pariniṣpannaḥ tato aśaktijanyam anyad eva jātam yathā kaścit śuṣke patiṣyāmīti kardame patati sūkṣmavivakṣāstitvaṃ tu sūkṣmadṛśa eva pratipadyante vivakṣā hi vaktum icchā sā ced ātmaguṇāntaraṃ, tarhi sukhādivanmānasapratyakṣavedyaṃ katham ajñāyamānam astīti śakyate vaktum athābhilāṣātmakajñānarūpā, tathāpi kathaṃ vākyāntaraprakāśe anyavivakṣāstīti śakyate kalpayitum iti yat kiñcid etat ।। nāyam anyathājñātam anyathā vadati āpta iti yāvat, tadvākyād evaṃ vedeti vaktṛdhīr avagamyate anyatra tv anāptavākye viplutir iti viplavata ityādinoktam tatredam uktaṃ[]bhavati yadā tāvadāptavākyād anāśaṅkam eva jñānaṃ jātaṃ vyavahāraś ca pravṛttaḥ na ca visaṃvādo dṛṣṭaḥ, tadā kalyāṇam eva jātāśaṅkasyāpi vaktur āptatvam anusmṛtya[]tajjñānapurassaram evārthe niścayo jāyate āptasya ca bhramo na tāvad āśaṅkyate sa hi sunipuṇo na tāvat prāyaśo bhrāmyati na cāsamyagvidite tasyaitāvatī ceṣṭā bhavati yad asau parapratipattaye vākyaṃ praṇayati tathāpi vā saṃśayānasya tatparipraśnād eva tatpramāṇaniścayo bhavati sa eva nirbadhyapṛṣṭo yadi tricaturajñānam ātmana upadiśati, tāvataiva svapramāṇavadanāśaṅkyavyavahārasiddhiḥ viplavaś cānāptavākyād vividho vyākhyāta eveti evaṃ tāvad jñānapratyayaviplavau viṣayavyavasthayā vyākhyātau idānīṃ bhāṣyatātparyaṃ darśayati teneti yat tāvad vākyatvam atathābhūtatve hetutayoktaṃ tasyānenāprayojakatvam ucyate āptavākyeṣu hi guṇanirākṛtadoṣeṣūtsargeṇa satyatvaṃ dṛṣṭam ata eva hi tajjñānānusāryarthaniścayo bhavati itarathā tasyāpi mithyātvaṃ bhavet anāptavākyeṣu tu taddoṣād apavādād aprāmāṇyam evaṃ ca svābhāvikasamyakparicchedaśaktir atra vacasaś śabdasyocyate mithyātvaṃ caupādhikaṃ na vākyatvena prayujyate paraprayuktavyāptyupajīvi hi tat, niṣiddhatvaprayukta ivādharmatve hiṃsātvam iti ।। vākyārthapratyayo jāyate vaktuś ca racanākṛtir vivakṣāpūrvikā sā cāptasyāvijñāte[]na sambhavatīti pūrvajñānam apekṣate ataḥ pratibandhabalenāptavākyāt pūrvavijñānam avagamyata iti ।। vivakṣāvaśatvam eva racanāyā darśayati vivakṣāntareti pūrvavivakṣāyā yad vivakṣāntarāgamena racanāntaraṃ dṛśyate pūrvottarapadodvāpāvāpabhedena, ato vivakṣādhīnā racanety avagamyata iti ।।
evañ ca yad vivakṣādhīnā racanā sā ca jñānapūrvikā, tena kāraṇena vākyād[]arthapratyayotpāde śrotur jāte[]'pi nūnam anenāyam artho vaktrā jñāta iti vaktṛjñāne matir bhavatīty āha teneti vaktṛpramāṇapūrvatvād racanāyā na svatantro arthajñānamātrān niścaya iti bhāvaḥ tad iha tenotsargāpavādābhyām ity atra svābhāvikī vacasaś śaktir iti bhāṣyatātparyam uktam padārtharacanāyatta ity ataḥ prabhṛti tenārthapratyaya ity evam antenāptavacasāṃ pratyayāntarāpekṣiteti bhāṣyābhiprāyo vivṛta ity anusandhātavyam iti ।। itaś cāptavākyaṃ tajjñānaparatantram avagamyata ity āha āptoktir iti yadāptoktam artham eko anutiṣṭhati taṃ cāparo anuyuṅkte kim atra te pramāṇam iti, tadā asāv āptoktikārī tam āptam eva tatra mūlatayā darśayati ya evaṃ[]vādī sa evāpta etaj jānāti nāham iti svātantrye hi tajjñānaprakāśanam anarthakaṃ bhaved iti ।। sthāpyate tad ihāvagatihetutayā śabdānāṃ prāmāṇyam upakrāntam aprāmāṇyaśaṅkayā śithilīkṛtaṃ vaktṛpramāṇāvadhāraṇanirākṛteṣu doṣeṣu dāḍhyarthaṃ labhate, tad etad āha tajjñāneti tajjñānāntaritatvāt vaktṛjñānāntaritatvāt niścayajanane śabdasyety arthaḥ tāvacchabdenātyantāprāmāṇyaṃ nirākaroti kiyatāpi vilambanena prāmāṇyaṃ pratitiṣṭhatīti nanv evaṃ vaktṛpramāṇānusāriṇi niścaye satyanuvāda eva śabdaḥ prāganiścayād apramāṇam iti kadā pramāṇam uktam idaṃ svakāla eva tat pramāṇaṃ, doṣāśaṅkānirākaraṇamātre vaktṛjñānasya vyāpāra iti śrotrā hi prathamam aviditapūrva evārtho avagataḥ kvacid vyabhicāradarśanena jātāyām āśaṅkāyāṃ tannirākaraṇena tasyaiva prāmāṇyaṃ pratiṣṭhāpyate ata eva sthāpanam ity uktam iti ।। jāte api[]jñāne kutaścin nimittāt saṃśayotpattau vaktṛpramāṇāśrayatvān niścayasyārthajñānasamadhigamyāpi saiva vaktṛdhīḥ pūrvajñānaprāmāṇye pūrvabhāg bhavatīti[]tayā samutsāritāyāṃ doṣāśaṅkāyāṃ prāmāṇyasyādhyavasānād iti ।।
evaṃ tāvat puruṣavākyeṣu jñānāntarāpekṣayā prāmāṇyaṃ kvacic caupādhikam aprāmāṇyam ity uktam vedavākye tu svābhāvikatvād eva vacasaḥ samyagarthaparicchedaśakter na mṛṣārthatā sambhavatīti na tu vedavacanasyetyādinoktaṃ, tad etad āha ata iti astu nāma vaktṛdoṣāśaṅkayā puṃvacasām aprāmāṇyaṃ, svabhāvanirdoṣaṃ tu vedavaco na tatsvabhāvam anubhavitum[]arhatīti ।। vaktṛbuddhyantarayor vyavadhānam api vede nāstīti padārthair eva kevalair nityanirdoṣair vākyārthaḥ pratīyata ity āha tadbuddhīti ataḥ siddhaṃ na vede pratyayāntarāpekṣā, na cāyathārthatvam iti prakaraṇārtham upasaṃharati ata iti ।। anyathā bhāṣyābhiprāyam āha apramāṇatveti vedānām apramāṇatvasiddhaye yat kiñcana laukikaṃ[]vacanaṃ dṛṣṭāntatayoktaṃ, tasyānena granthena dṛṣṭāntasya sādhyānāsaṅgitā sādhyavikalatocyate iti ।। tāvallokāyatikābhiprāyaḥ prayogaḥ codanā mṛṣā pratyakṣādyagatārthatvād īdṛgbuddhādivākyavad iti, tadā bauddhābhiprāyeṇedam ucyate sādhyānāsaṅgī dṛṣṭānta iti tanmate hi śabdo nārthe pramāṇam tathā hi padāni tāvadarthaṃ smārayanti, na tu kvacit kiñcid upanayanty apanayanti vā vākyam api vyabhicāradarśanān nārthe[]pramāṇam ataḥ kathaṃ tat sādhanaṃ bhavet vaktrabhiprāya eva tu pratibandhabalāt śabdair bodhyate tathāhuḥ na tv etebhyo arthasiddhis teṣāṃ tatra pratibandhāsiddheḥ vaktrabhiprāyaṃ tu sūcayeyur iti ato yad buddhādivacasāṃ kāryaṃ pratipādyam uktaṃ, tatra teṣāṃ samyaktvam evāvyabhicārāt arthe tu teṣāṃ vyāpāro neṣyata eva ato na kiñcid vedavākyānāṃ mithyātve kāraṇam[]astīti pūrvatra pratipāditam iti ।।
padārtharacanāyatta ityādinā yat pratibandhabalena vākyād vaktṛjñānānumānam uktaṃ tad darśayatīti yadi ca yatra puṃvākyaṃ vyāpriyate vaktṛjñāne tadatirikte artha eva dṛṣṭāntatayocyate, tataḥ siddhasādhanam ity āha svavyāpāreti svaviṣayātirekeṇa vedānām api mithyātvam iṣyate pūrvapakṣārthe mṛṣātvābhyupagamād iti ।। agṛhītābhiprāyasya paricodanāt evaṃ hi manyate bhavatu yathātathā vā puruṣavacasāṃ mithyātvam, evam api pratibandhasiddher hetur gamaka eveti kṛtakākṛtakavākyayoḥ sāmānyatodṛṣṭam ity anvaya iti atra parihārabhāṣyaṃ na, anyatvād iti, tadākṣipati nānyatvād iti katham adūṣaṇam ata āha etasmād iti vedavākyamithyātve sādhye puṃvākyaṃ dṛṣṭānta uktaḥ tatra kim ayaṃ doṣaḥ yad anyatvaṃ nāma, pratyuta guṇa evāyam anyatvād eva hi dṛṣṭānto bhavati anantyatve sādhyasamatvāpatteḥ na hi pakṣa eva sapakṣo bhavati pakṣasya sādhyatvāt, sapakṣasya siddhatvāt siddhasādhyayoś[]caikatvavirodhād iti ।। atīndriyārthave saty api vākyatvād iti viśeṣayiṣyāmaḥ pauruṣeyavacanaṃ sarvam atīndriyārtham apramāṇam iti nānaikāntikatvam ata āha - atīndriyeti atīndriye api hi yadā kaścid yadṛcchayā adṛṣṭapūrvārthe vākyaṃ praṇayati, yathendro astīty eko vadati, anyo nāstīti tatra dvayor anyatareṇa niyogataḥ satyena bhavitavyam ity ekasya vākyasya satyatā na hīndrasadasadbhāvayor anyatarad api pramāṇāntareṇāvadhāritam ato anāptavākyam api kvacid yadṛcchayā prayuktam atīndriyārthaviṣayam eva satyaṃ dṛṣṭam iti viśiṣṭe api hetāv anaikāntikatvam eveti ।। evaṃ bhāṣyakārābhiprāyam uktvā tatraiva bhāṣyaṃ yojayati nānyatvād ity ābhāso'ntena atham arthaḥ yādṛśaṃ parair naiyāyikaiḥ sāmānyatodṛṣṭānumānam uktaṃ, tato anyad idam anaikāntikahetukaṃ tadābhāsam uktam ato asmāt sāmānyatodṛṣṭābhāsāt sādhyaṃ na siddhyati iti pramāṇabhūtāt sāmānyatodṛṣṭād asya tadābhāsasyānyatvād iti bhāṣyārtha iti vyākhyānāntaram āha vipakṣam iti ayam abhiprāyaḥ vākyatvahetur āptavākyeṣu satyeṣv api dṛṣṭa iti vipakṣavṛttir na sādhyaṃ sādhayatīti tad eva dūṣaṇaṃ, yojanāmātraṃ tu bhidyate mithyātve sādhye vipakṣasya satyatvasya tato anyatvāt tadgāmitvāc ca hetor iti bhāvaḥ ।।
vyākhyānāntaram āha viṣayasyeti pūrvaṃ hi paramatena sādhyānāsaṅgī dṛṣṭānta ity uktam saiveyaṃ sādhyānāsaṅgitā viṣayānyatvād ucyate anyo hi puṃvākyasya viṣayo vaktrabhiprāyaḥ na ca tatra mithyātvam abhyabhicārāt pūrvaṃ tv arthaviṣayavyāpāram upetyānyatvam uktam adhunā punaḥ paramata eva sthitvā sādhyānāsaṅgitocyata iti ।। aparam api na hy anyasya vaitathye anyasyāpi vaitathyam iti bhāṣyam tasyārthaṃ darśayati na hīti na hy anyasyetyādinā bhāṣyeṇa nānyasyānyathātve anyasya mṛṣārthatā bhavatīty ucyata iti etad eva vivṛṇoti vivakṣeti vivakṣā hi vaktus tatrāyathārthagocaratvān mṛṣārthā na vākyaṃ, tasya tatpratipādanamātreṇa prāmāṇyāt tasyāś ca tataḥ pratibandhabalāt siddheḥ ato na vākyaṃ mṛṣārtham iti[]siddhā sādhyānāsaṅgiteti prathamapakṣe[]pi caivaṃ na hītyādi bhāṣyaṃ vyākhyātavyam nānyasyānāptavākyasya mṛṣārthatve anyasyāptavākyasyāpi tad bhavatīti satye vipakṣe puṃvākyatvasya bhāvād anaikāntiko hetur iti evam eva dvitīye tṛtīye ca visaṃvādasya vaitathye sādhye anyasya vākyatvasya vaitathyaṃ sādhyaṃ na sambhavatīti vyākhyeyam caturthe tu vārttikasthā vyākhyeti ।। ity āhur ity āha parokter iti dharmāntaravikalpanāt sādhyadharmavikalpāpādanaṃ vikalpasamā sā caivaṃ darśanīyā vākyam eva kiñcit puruṣavākyād anyad dṛṣṭaṃ yathā vedavākyam kiñcid ananyad yathā tad eva evam anyānanyatvayor api vikalpanāt[]satyamithyātvayor api vākyatvāviśeṣe vikalpo bhaviṣyatīti nāvaśyaṃ vākyatvān mithyātvaṃ sidhyatīti iyaṃ ca vācyānuktītaroktijanigrahasthānadvayāpatter avācyaiva paramatenopanyasteti[]veditavyaṃ vikalpasamam uttaram iti ।। evaṃ tāvan nānyatvād iti dūṣaṇoktir iyam ity uktam idānīṃ sādhana vacanam evedam iti vyākhyānāntaram āha yad veti pareṇa hi mithyātve sādhite siddhāntī hetvantareṇa sayatvaṃ sādhayati pramāṇam anumānam tadupariṣṭād vakṣyata iti kīdṛśaṃ punas tat pramāṇam ity āha viruddheti yadi tulyabalatvaṃ, viruddhāvyabhicārī nāma saṃśayahetuḥ atha siddhāntahetur balīyān, tato anumānabādhaḥ iha cānumānabādha eva, satyatvahetor[]balīyastvād anyatvād asatyatvahetūnām iti bhāṣyārtha iti ।।
tad eva[]satyatve pramāṇam upanyasyati codaneti idaṃ caikāntikahetukam anumānaṃ sāmānyatodṛṣṭād anaikāntikahetukād balavat anaikāntikatā ca kevalasya saviśeṣaṇasya ca hetor uktaiva ato anenaiva balavatā mithyātvānumānaṃ bādhyata iti ।। bādhavarjanād iti hetor liṅgākṣabuddhyor api dṛṣṭāntatā sambhavaty eva sādhāraṇyena tvāptoktipratyayo nidarśita iti ।। bhāṣyavyākhyāvikalpāś ca ṣoḍhādyagranthavat kṛtāḥ । iti ।।
na ceha vedaprāmāṇyam asmākam asiddham iti pratyavasthātuṃ śakyam nāstikānām api tacchravaṇe asandigdhāviparyastajñānajanmano aviśeṣān nityāgamajanitāyāś ca saṃvido duṣṭakāraṇajanitatvāsambhavāt pauruṣeyāgamavādibhis tv ātmātmanaiva baddhvā samarpita iti na te pareṣāṃ mithyātvaṃ sādhayatām āgamavirodham udbhāvayitum utsahante puruṣāśrayadoṣāśaṅkayā svāgamānāṃ[]dūṣitatvāt sarvaṃ cedaṃ bhāṣyoktam eva vārttikakṛtā prāg evodgrāhitaṃ codanārthānyathābhāvam ityādinety anusandhātavyam iti ।। mukhya eva vā pratyakṣaśabdo vyākhyeya ity āha jñānābhāvaś ceti evaṃ mithyātvavādī vaktavyaḥ tredhā khalu mithyātvam iha ca na tāvat saṃśayaviparyayau sta iti bhāṣya evoktam tad yadi jñānābhāva eva mithyātvaṃ sādhyate, tatra te pratyakṣavirodhaḥ pratyakṣam eva hi bhavatsiddhānte jñānam yadi[]kāmam asyaiva śrotriyasya tadanumeyaṃ[]tattvaṃ, pratyakṣam eva vedavākyaśravaṇād utpannaṃ jñānaṃ vilokayamānaḥ kathaṃ tadabhāvātmakaṃ mithyātvamattha iti ।। evaṃ tāvadāgamavirodho anena bhāṣyeṇokta iti vyākhyātam idānīm asyaiva tātparyāntaraṃ darśayati yathaiveti ayam arthaḥ etad anena bhāṣyeṇocyate puṃvākyasādharmyād bhavān mithyātvaṃ sādhayati tad yathaivaitan mithyātvaṃ dṛṣṭaṃ, tathaiva vedavākyenāpi mithyā bhavitavayam tac ca bādhakādhīnaṃ mithyātvaṃ dṛṣṭam iti vede api tathaiva bhavet na ca tathā sambhavatīti sādhitam eva ataḥ pratyakṣo[]hi dṛḍho vedavacane pratyayaḥ nāsau kvacid bādhyate ato viśeṣaviruddho hetur iti ।। evaṃ codanālakṣaṇatvam upapādya bhāṣyakāreṇopasaṃhṛtaṃ tasmāc codanālakṣaṇaḥ śreyaskaraḥ iti atra ca yathāsūtram eva nigantavye śreyaskarapadaprayoge abhiprāyam āha dharma iti dharmapadārtham eva vyākhyātuṃ śreyaskaraśabdaḥ prayuktaḥ tatprayoge hi codyaparihārakrameṇa śreyaskaro dharma ity āveditaṃ bhavatīti ।।
atra bhāṣyakāreṇa evaṃ tarhi śreyaskaro jijñāsitavyaḥ iti paricodanāpūrvam uktaṃ ya eva śreyaskaraḥ sa eva dharmaśabdenocyate iti tatra kasyānena prakāreṇa dharmatokteti na jñāyate atas tadvivekārtham āha śreya iti śreyaśśabdo ayaṃ puruṣaprītau prasiddhaḥ tatkāraṇāni ca dravyaguṇakarmāṇi codanāsāmarthyād avagamyante atas teṣv eva śreyaskaratayā dharmatā bhāṣyakāreṇokteti ।। phalasādhanarūpeṇa tadānīṃ[]yena nāsty asau । karmāpūrvaviśiṣṭaṃ ced dharma ity abhidhīyate । viśeṣyaṃ nābhidhāṃ gacchet kṣīṇaśaktir viśeṣaṇe ।।
sa ucyate dharmaśabdo ayaṃ pācakādivat sabhāga eva dhṛtisādhane vartate dhṛtiś ca prītiparyāyaḥ ayaṃ ca yathopadiṣṭānugatapṛṣodarādimadhye paṭhitaḥ prakṛtipratyayavibhāgenohitavyaḥ tad iha dhṛñā dhṛtiḥ,[]maninpratyayena ca tatsādhanam abhidhīyate na caivamāhāravihārādau prasaṅgaḥ paṅkajādivad yogarūḍhyabhyupagamāt codanālakṣaṇaśreyaskaramātrābhidhānāt na ca yoganirapekṣā samudāyaśaktiḥ, yena viśeṣaṇamātre prasaṅgo bhavet na ca bhāvanāyāṃ prasaṅgaḥ, tasyā atatsādhanatvād, yāgādīnām eva śreyassādhanatvasya codanāpramāṇakatvāt kevalarūḍhyabhyupagamenaivopādhidvayasyābhidhānam eṣṭavyam pratītisādhanatvasya vihitatvasya ca prītisādhane vihite ca dharmapadopacārāt prāyikaṃ caivākhaṇḍasya viśeṣaṇamātrābhidhānam asatyāṃ tu gatau sarvābhidhānam eva tulyavac ceha dharmapadāt prītis tatsādhanaṃ ca vihitam avagamyate iti kiṃ na śabdenocyate yad etad api rūpam adṛśyam ity uktam tan na, vedād avagamāt abhyudayasādhanaṃ yāga ity etāvad eva viditavanto apūrvam agaṇayitvaiva yāgādikartṛṣu dhārmikaśabdam upacaranto dṛśyante atas tādrūpyamātreṇaiva te dharmā iti niścīyante ataḥ siddham abhyudayasādhanaṃ vihitaṃ dharmapadārtha iti yat tūktaṃ viguṇe prayogābhāvān na yāgādir dharma iti tan na tathāvidhasyābhyudayasādhanatvābhāvāt tasya cādharmatvāt kathaṃ tatra dharmaśabdaḥ prayujyate phalakāle tu dharmapadaprayogo abhyudayasādhanābhiprāya eva asti hi tat tadānīm api śaktirūpeṇādhriyamāṇam api svarūpeṇa yathā cāpūrvaṃ na dharmapadavācyaṃ tathā vakṣyata eveti ।। iti darśayatā bhāṣyakāreṇa darśitaṃ yajñena yajñam ayajanta devāḥ tāni dharmāṇīti tad darśayati dharmāṇīti asyām api śrutau yajñasamānādhikaraṇo dharmaśabda iti tadvacano niścīyata iti kathaṃ punar viliṅgo visaṅkhyaś ca dharmaśabdaḥ yajñasamānādhikaraṇatayā nirdiśyate tatsāmānādhikaraṇye hi sa dharma iti bhavet ekasyaiva yajñasya prakṛtatvāt, pulliṅgatvāc ca tasya, ata āha liṅgeti samujjhitaliṅgasaṅkhyāviśeṣo dharmaśabda evātra bhāṣyakṛtā darśitaḥ tadvṛttasya prakṛtagrāhitvāt, anyasya cāprakaraṇān niścīyate yajñasamānādhikaraṇo dharmaśabda iti liṅgasaṃkhyayoś ca chāndaso vyatyaya iti bhāvaḥ ādyaś cātra yajñaśabdo yajñasādhanalakṣaṇārthaḥ itaraḥ śrutyartha iti ।। naivam na mānasāḥ saṅkalpāḥ, ātmakartṛkatvād upaniṣatsu tathā darśanāt śrūyate hi ya ātmā apahatapāpmā virajo vimṛtyur viśoko vijighatso apipāsaḥ satyakāmaḥ satyasaṅkalpaḥ iti tathā sa yadi pitṛlokakāmo bhavati saṅkalpād evāsya pitaraḥ samuttiṣṭhantīti kṛdyogalakṣaṇā kartari ṣaṣṭhī ātmakartṛkatāṃ saṅkalpasya darśayatīti na manovṛtter dharmatvam cittānāṃ ca vāsyavāsakabhāvānupapattiḥ kṣaṇikāyugapadbhuvāṃ vijñānavāde abhidhāsyata eva tad upekṣyaiva tāvat prayogābhāvān na cittavāsanā dharma ity uktam puṇyāḥ pudgalā iti yadyaṇavaḥ, na teṣu dharmaśabdaprayogo loke dṛṣṭaḥ athānye te, tarhi pramāṇābhāvāt kutaḥ setsyanti kutas tarāṃ ca teṣu dharmaśabdaprayogo alabdhasadbhāveṣu puṃguṇas tu nityo vā vaibhavādivat, kāryo vā sukhādivat nityatve anuṣṭhānavaiyarthyam kāryaṃ tu nāpūrvādyanyatamam ātmasamavāyinaṃ guṇabhedam upalabhāmahe apūrvaṃ tu yathā na dharmas tathoktam eva aprayogād iti vakṣyati ca yad api ca kartṛphaladāyyātmaguṇaḥ saṃyogajo dṛṣṭaḥ kāryavirodhīti dharmasya lakṣaṇam uktaṃ, tad ayuktam adharmasādhāraṇyāt, smṛtihetusaṃskārasādhāraṇyāc ca tayor apy evaṃlakṣaṇakatvena dharmatvaprasaṅgāt kartṛphaladāyīti cāvyāpakaḥ śrāddhe tv akartṝṇāṃ pitrādīnāṃ tṛptiphalaśruteḥ vaiśvānaryāś ca pitṛkartṛkāyā eva putragāmi phalam iti vaḥ siddhāntaḥ vaiśvānaraṃ dvādaśakapālaṃ nirvapet putre jāte iti hi vidhāya āmnāyate yasmin jāta etām iṣṭiṃ nirvapati pūta eva sa tejasvyannāda indriyāvī paśumān bhavatīti śāstraphalaṃ prayoktari ity utsargataḥ prāptapitṛgāmitā putragāmiphalaśrutyāpodyate ataḥ siddhaṃ nāntaḥkaraṇavṛttyādayo dharmā iti nanu śreyassādhane tāvad dharmapadaprayogo bhavadbhir apīṣyate ete ca śreyassādhanā iti kathaṃ teṣu dharmaśabdaprayogo na dṛṣṭa ity ucyate ata āha na ceti na tāvad eṣāṃ phalasādhanatā pratyakṣādigamyā, atīndriyatvāt na ca codanāgamyā, yāgādīnām eva tayā phalasādhanatāvagater iti ।। āha astv antaḥkaraṇavṛttyādayo na śreyassādhanatayāvagamyanta iti na dharmā iti apūrvaṃ tu prītisādhanam eva, atikrānte karmaṇi tata eva phalasiddheḥ yāgasādhanavādino api hi apūrvaṃ kṛtveti vyācakṣāṇā apūrvasiddhim antarbhāvayanti parair apy uktam ārambhāt svargaḥ karmaṇā cārambhaḥ iti ārambha ity apūrvam eva samācakṣate sa hy ārabhyate ato apūrvaṃ dharma ity eva nyāyyaṃ manyante, ata āha na ceti ayam abhiprāyaḥ kim idam apūrvaṃ nāma yadi tāvat karmaśaktiḥ phalaśaktir vā, nāsau sādhanaṃ sādhyaṃ vā śakter akārakatvāt, puruṣābhilaṣitaphalānuṣaṅgikatayā siddhatvāc ca yadi vastvantaram evāpūrvam ucyate, tad apy ayuktam tasya sādhyasādhanayor anyatararūpānanupraveśitayā pratyetum aśakteḥ na hi tat svargasya sādhanaṃ yāgasya ca sādhyaṃ śabdād avagacchāmaḥ nānyataḥ pramāṇāt, tadavedyatvābhyupagamāt ata eva na śabdāt, pramāṇāntarāgocare vyutpattyabhāvāt apadārthasya cāvākyaviṣayatvāt ataḥ sādhyasādhanabhāvād anyathāpi[]pramāṇāntareṇa na vastvantarabhūtam apūrvaṃ śakyāvagamam etadrūpadvayarahitasya[]tasya rūpāntareṇa darśayitum aśakyatvād iti ।।
api ca yady apūrvaṃ yāgasya sādhyaṃ svargasya ca sādhanam iṣyate, tataḥ śrutahānir aśrutakalpanā cety āha śrutasādhaneti tādrūpyaṃ tena bhāvanā ca vākyārthaḥ sā ca sādhyasādhanāpekṣiṇī yathā svargayāgāv eva gṛhṇāti tathā bhāvārthādhikaraṇe vakṣyate ihāpi ca bhāvanāpañjaraprakaraṇe atas tat tāvad dheyam aśrutaṃ ca atīndriyasyāvastuno gaganakusumādisannibhasya sādhyasādhanatvaṃ kalpanīyam ity aśrutakalpaneti anyatararūpānabhyupagame nissvabhāvasyābhāva eva bhaved ityabhiprāyeṇāha vyatireke tv arūpateti ।। na tattvāntaram na ca karmaśaktir eva phalasādhanaṃ, karmāv āntaravyāpāratvāt na cāvāntaravyāpāravyavadhirakāraṇatām āpādayati, kāṣṭhādīnāṃ jvalanādivyāpāravyavadhāne tatprasaṅgāt ataḥ karmaiva śaktaṃ phalasādhanaṃ na śaktir iti śāstrād avagamyamāne kathaṃ śakter dharmapadavācyatetyabhiprāyeṇāha tasmād iti ।। itaś ca phalasādhanaśaktir na dharma ity āha śaktaya iti asyārthaḥ bhāvaśaktayaḥ khalu sādhāraṇaśabdair eva yogyatāśaktisāmarthyādibhir dṛṣṭābhidhānāḥ na viśeṣato bhāvaśabdair upākhyāyante dharmaśabdas tu viśeṣato bhāvaśabdaḥ anyatraivañ jātīyake aprayogāt na hi laukikānāṃ dravyādīnāṃ śaktayo dharmapadenopākhyāyante ato na yāgādīnāṃ śaktayo dharmapadenopākhyāyanta iti siddham iti ।। atrāparam arthapadavyākhyānārthaṃ bhāṣyam ubhayam iha codanayā lakṣyate artho anarthaś ca ko arthaḥ, yo niḥśreyasāya jyotiṣṭomādiḥ ko anarthaḥ, yaḥ pratyavāyāya śyeno vajra iṣur ityevamādiḥ tatrānartho dharma ukto mā bhūd ityevamartham arthagrahaṇam iti asya kilāyam arthaḥ yadi codanālakṣaṇo dharma ity etāvad ucyeta, ato anarthasya codanālakṣaṇasya śyenāder dharmatā bhavet anarthaś cāsau pratyavāyakaratvena atas tannivṛttyartho arthaśabda iti tad etad ākṣipati purastād iti asyārthaḥ ekāṅgavikalaṃ hi pratyudāharaṇaṃ bhavati[] na dvyaṅgavikalam tad yad eva codanālakṣaṇapadena na vyāvartayitum iṣṭaṃ, tadarthagrahaṇena vyāvartanīyam anarthaś ca codanālakṣaṇapadena vyāvartitaḥ vidhāyakasya vākyasya codanātvāt tena cānarthahetoḥ hiṃsāyā alakṣyamāṇatvāt prāṇaviyogaphalo hi vyāpāro hiṃsā sā ca na hiṃsyād iti śrutyā niṣiddhety anarthaḥ sa ca niṣedhalakṣitaḥ na tu codanālakṣita iti codanālakṣaṇapadenaiva tadvyāvṛttisiddher anarthakam arthapadam iti purastād iti codaneti kriyāyāḥ pravartakaṃ vacanam ity atrety arthaḥ ।।
syād etat śyenādayo atra bhāṣyakāreṇa pratyudāhṛtāḥ, te ca codanālakṣaṇā eveti tad ayuktam yadi nāma śyenādayaś codanālakṣaṇāḥ, na tv arthapadena vyāvartayituṃ śakyante niṣedhapramāṇakatvād anarthatvasya teṣāṃ ca vidhiviṣayāṇāṃ niṣedhāgocaratvād ity abhiprāyeṇāha codaneti tad iha yo anartho hiṃsā nāsau codanālakṣaṇā, niṣedhalakṣaṇatvāt ye ca codanālakṣaṇāḥ śyenādayaḥ, na te anarthā ity ubhayataḥpāśā rajjur iti ।। yas tu vadati brāhmaṇahananādiṣu niṣedhādhikāreṣu hy arthavādopāttā yātanāviśeṣāḥ taṃ śatena yātayād ityādayaḥ sādhyatayā śrūyante taiś ca militaiva niṣidhyamānakriyādhikāriṇaṃ viśinaṣṭi ataḥ saṃvalitādhikāra evāyaṃ, śatādiyātanāparihārakāmo hananābhipravṛtto na kuryād iti dṛṣṭaṃ cārthavādopāttam adhikāriviśeṣaṇaṃ rātrisatre tad ihādhikārihetvapekṣāyām agṛhyamāṇe viśeṣe tad api hetutayā svīkriyata iti tad ayuktam agṛhyamāṇe viśeṣa evaṃ nāma na ceha tadagrahaṇam svapadavākyāntaropāttayor mahāviśeṣāt rātrisatre hi phalāntarāśravaṇād arthavādopāttapratiṣṭhābrahmavarcasādīnāṃ cāgṛhyamāṇaviśeṣāṇāṃ ca yugapadupasthānāt sarvārthavādopāttaphalārthina evādhikāra iti yuktaṃ kalpayitum[]evaṃ jāteṣṭāv api samastārthavādopāttapūtādiviśeṣāṇām agṛhyamāṇaviśeṣatvāt putrajanmanaś cādhikāriviśeṣaṇānurūpeṇāśrayaṇād yugapad eva sarvaviśeṣaṇaviśiṣṭo adhikārīti kathyate iha tu na kalañjaṃ bhakṣayed iti samānapadopātto bhakṣayatir adhikāriviśeṣaṇatayāvagata iti nādhikārihetvantarāpekṣā evaṃ brāhmaṇahananādipratiṣedheṣv apīti na kvacid ārthavādikaphalaviśeṣaṇāpekṣā[]yadi tūcyate nañarthaviśeṣaṇatayaiva dhātvartho avagato yāvadadhikāriviśeṣaṇatayā kalpyate, tāvadarthavādopāttaviśeṣaṇāny upasthitānīti viśeṣāgrahaṇam[]iti na, evam api viparītaviśeṣaṇāpatteḥ dhātvartho hi[]yadā viṣayaviśeṣaṇatayāvagataḥ[]puruṣaguṇatayāvakalpyate arthavādopāttāni tv ananyatropayuktānīti tadviśiṣṭādhikārikalpanaiva nyāyyeti na saṃvalitādhikārasiddhiḥ evañ ca viṣayaviśeṣaṇasyaiva bhakṣayater galepātikayādhikāriviśeṣaṇatvam ity upekṣitavyam yad api śatena yātayād ityādividhyupanibandhanaṃ sādhyatvām ācakṣate, tad apy ayuktam avidhiviṣayatvāt phalānāṃ sādhyabhāvasya vakṣyate ca tasya lipsārthalakṣaṇeti kāmyatayaiva phalāni śrutibhir upanīyante, kim atra vidhiśrutyā ata eva rātrisatre pratiṣṭhākāma iti vipariṇāmāśrayaṇaṃ pratiṣṭhādīnāṃ sādhyatāsiddhyarthaṃ, na tu pratitiṣṭheyur iti vidhyāśrayaṇam iti yat kiñcid etat ataḥ siddhaṃ niṣedhapramāṇakam anarthatvam iti ।। evaṃ śyenādisvarūpābhiprāyeṇa tatphalābhiprāyeṇa vā na pratyudāharaṇagrantho ghaṭata ity uktam pūrvāparivirodhād apy ayam agrantha ity āha codaneti ubhayam iha codanayā lakṣyate iti śyenādīnāṃ codanālakṣaṇatvam uktam punaś ca kathaṃ punar asāv anarthaḥ hiṃsā hi sā sā ca pratiṣiddheti yan niṣiddhatvam ucyate, tat tena codanālakṣaṇatvapratijñānena virudhyate vidhāyakaṃ hi vākyaṃ codanā ataḥ kathaṃ tallakṣitasya vidheyasya niṣiddhatvaṃ punarabhidhīyate iti aparam api hiṃsā hi sā sā ca pratiṣiddheti bhāṣyaṃ, tad dūṣayati śyenādāv iti yo ayam upadiṣṭaś codanālakṣaṇaḥ śyenādir asau hiṃseti samabhivyāhāro na yujyata iti ।। kathaṃ na yujyate, ata āha hiṃsā hīti na śyenādayo hiṃsā phalaṃ hi teṣāṃ hiṃsā sā ca svarūpeṇa bhinnā na tu ta eva hiṃseti svarūpabhedam eva darśayati sā hīti abhicāro hiṃsā māraṇam iti paryāyā iti prāṇaviyojanātmikaiva hiṃsā na tu tathā śyenādiḥ, tasyāsivaddhiṃsāyāḥ pṛthaktvāt yathā hy asinā śatrau vyāpādyamāne chedanam evāsijanyaṃ, hiṃsā nāsiḥ, evaṃ śyenādijanyamāyurbhāgyacchedanam eva hiṃsā na śyena iti na tasmin hiṃsābhidhānam upapannam iti ।।
itikartavyatā hi[]sā sā vidhinaivāṅgīkṛtā kathaṃ niṣedhaviṣayo bhavet hiṃsāhīty api śyenādisvarūpābhiprāyam eva prāṇaviyogaphalo hi vyāpāro hiṃsā, tathā ca śyenādiḥ ataḥ so api hiṃsaiva na ca khaṅgādau prasaṅgaḥ, avyāpārarūpatvāt na ca śyenasam anantaraṃ nidhanaṃ nopalabhyata iti śyeno na hiṃsā, tāvatāpi tatphalatvānapāyāt na hi khaṅgādihate vraṇaparipākādinā cirād vipadyamāne khaṅgābhighāto hiṃseti na budhyate ata eva khādakādayo api ghātakā iti mānavāḥ smaranti ato hiṃsā śyeno niṣiddhaś cānarthaś ca codanālakṣaṇatvena dharmo mā bhūd ityarthagrahaṇena vyāvartita[]iti sarvaṃ samañjasam eveti ata āha śyenāder iti asyābhiprāyaḥ yat tāvadavidheyā api kramavaccodanālakṣaṇāḥ śyenādaya iti tad ayuktaṃ, dṛṣṭāntāsiddheḥ na hi naḥ kramo na vidhīyate yatraiva hi vidher anyataḥ puruṣo na pravartate tadvidheyam apravṛttapravartakatvād vidheḥ na ca phalād anyatra puruṣo rāgādinā pravartate na hy asya kramānuṣṭhāne rāgādayaḥ pravartakāḥ vidhir eva tu niśśeṣaśeṣaśeṣiviṣaye prayoge ekaṃ kartāram āyojayan nānākṣiptānupūrvyaviśeṣaparigraha ātmānaṃ labhata iti ṣoḍhāvibhaktapāñcamikapramāṇasahāyas taṃ tam ānupūrvyaviśeṣaṃ śāstrārthatayā niyacchati ।। yāgādīnāṃ kartavyatām āhety ucyate nanv ātmany eva pravartayatīty uktam satyam na tu yāgātireki kiñcit kāryaṃ kāryatayāvagamyate iti vidhivivaraṇe vakṣyāmaḥ ato vidheyāḥ śyenādayaḥ priyam, asya bhrātṛvyavadhasya sādhanānīti nānarthatayā pratyudāharaṇam arhantīti yad api teṣv eva hiṃsāśabdo mukhya ity uktaṃ, tad ayuktam abhicāraparyāyo hi hiṃsāśabdaḥ sā ca hiṃsā phalaṃ śyenasya abhicaran yajeteti hi śrūyate na tu śyenādaya evābhicārāḥ khādakādiṣu ghātakādipadaprayogo gauṇaḥ na ceha gauṇahiṃsāpadāśrayaṇe kiñcit kāraṇam śyenaśabde[]tu phalalakṣaṇākāraṇaṃ vakṣyāmaḥ tasmāt sūktam avidheye śyenādau na kiñcid vidheyam iti ।। vakṣyate avidhīyamānasya yāgasyāgneyādeḥ pradhānasyāṅgasya vā prayājāder yathākramaṃ na phalāṅgatā tatsādhanāṅgatā vāpi sidhyatīti ।। syād etat sādhanatvena vihitā api na sādhyatayā vidhīyanta ity avidheyā ity ucyante ata evāha naiva śyenādayaḥ kartavyā vijñāyante iti naiva sādhyatayā vidhīyanta iti yāvad ity ata āha sādhanatveneti vidhānaṃ hy anarthatvaparipanthi tad yathātathā vā vihitasya na sambhavati ataḥ kim avāntarabhedāśrayaṇeneti anvāruhya cedam asmābhir ucyate na tu sādhyatayā vidhānaṃ sambhavati, svayam eva sādhye puruṣāṇāṃ pravṛtteḥ tad etad āha sādhyatveneti sarvaṃ yāgadānajapopavāsādīṣṭasādhanatayaiva vidhīyata iti bhāvaḥ ।।
ato na śyenādinivṛttir arthaśabdasya prayojanam ity anyathā varṇanīyam ity āha teneti prayojanavarṇanāṃ pratijñāya tad upoddhātam eva tāvad bhāṣyakārābhiprāyam āha pravṛttau veti pravartikā nivartikā cobhayy[]api codaneti bhāṣyakārasya hṛdaye lakṣaṇaṃ vyavasthitaṃ codanāyāḥ ato niṣedhacodanālakṣaṇānāṃ dharmatvaṃ nivartayitum arthaśabda ity abhiprāya iti kathaṃ tarhi pravartakaṃ vākyaṃ codaneti bhāṣyam ata āha pravartaka iti pravartakagrahaṇaṃ pradarśanārtham ity artha iti ।। vyākhyā codanālakṣaṇānarthanivṛttyartho arthaśabda ityevamātmikā nopapadyate anarthānāṃ[]pravartakavākyalakṣita nāmacodanālakṣaṇatvāpatter iti bhāvaḥ arthaśabdasahitasya[]vā codanāpadasyārtho vyākhyātaḥ[]artho hi pravartakavākyalakṣaṇa evetyabhiprāyeṇāha arthagrahaṇeti ।। athavā dharmapramāṇam atra sūtrakāreṇa sūtritaṃ dharmasya pravartakam eva vākyaṃ pramāṇam iti tac codanālakṣaṇam eva bhāṣyakāreṇa varṇitam ity āha dharmeti yadā cobhayy api codaneti sthitaṃ tadā vidhicodanābhyas tāvad vidheyānāṃ jyotiṣṭomādīnām arthatvenāvadhāraṇaṃ bhavati niṣedhacodanābhyaś ca niṣedhyānāṃ brahmahatyādīnām anarthatvena nirṇayaḥ ubhayor ubhābhyām arthānarthatve lakṣite iti yāvat tad etad āha evaṃ satīti yena ca vidhipramāṇakam arthatvaṃ, tena tallakṣitānāṃ jyotiṣṭomādīnām atrārthagrahaṇena dharmatvam uktam ity āha teneti ।। svarge api narāṇāṃ tṛptiḥ sambhavati yādṛśī śaśruvadhe ataḥ kathaṃ te anarthatayodāhriyante, ata āha śyenādīnām iti ayam abhiprāyaḥ yathāvagatam āyuṣmatāṃ na svarūpeṇa śyenādayo anarthā iti bhāṣyakāreṇāpi na tatsvarūpam anarthatayodāhṛtam kin tu yat teṣāṃ phalaṃ hiṃsātmakam āyurbhāgyavicchedaḥ, so api vihito niṣiddhaś ca svayaṃ vihitatvād arthātmako apy anarthānubandhīti tad idam anarthatvaṃ śyena upacaritaṃ, kāraṇe kāryopacārāt śyenaśabda eva vā tatphala upacaritaḥ kārye kāraṇopacārād iti bhāvaḥ kiṃ punarupacārāśrayaṇe kāraṇam ata āha pratiṣiddheti bhāṣyakārānusāreṇaivedam upacārāśrayaṇam evaṃ hi bhāṣyakāro vadati pratiṣiddhā hi seti na hi śyenādisvarūpābhiprāyaṃ pratiṣiddhā hītīdam upapadyate tatas tatphalābhiprāya eva śyenādyupanyāsa iti bhāṣyakṛtā sphuṭīkṛtam iti ।।
idaṃ cāparaṃ liṅgadarśanam ity āha hiṃsā hīti kathaṃ punar asāv anarthaḥ ity uktvā yad uktaṃ hiṃsā hi seti, tato avagamyate na śyenādisvarūpamātram anarthatayā vivakṣitam iti varṇitam idam ākṣepakāle na svarūpeṇa śyeno hiṃseti ato hiṃsā hīty atra bhāṣyakāreṇaitat sphuṭīkṛtam tathā śyenenābhicaran yajeteti hi samāmananti nābhicaritavyam ity ante vakṣyate atrāpy abhicārasyaiva śyenaphalasya niṣedhaṃ darśayann anarthatāṃ sphuṭīkariṣyatīti śyenādisvarūpābhiprāye tu granthe sarvo ayam uttaragranthe na saṅgacchata ity āha śyenādīnām iti ।। labhata ityākṣepe varṇitam evaitat pradarśanārtham uktam anye apy ākṣepoktā evānupapattiprakārā anusandheyā iti evaṃ tāvad vidhiniṣedhātmikā codanetyāśrityobhayam ityādigrantho vyākhyātaḥ idānīṃ pravartikā codanety atrāpi pakṣe śakyata eva bhāṣyaṃ vyākhyātum ity āha yadeti ubhayaṃ vidhāyikayā codanayā lakṣyate sādhyaṃ sādhanaṃ cety arthaḥ kathaṃ punaḥ sādhyasādhanātmakam ubhayaṃ codanayā lakṣyate na hi sādhyaṃ vidhīyate, svayam eva hi tatra puruṣāḥ pravartante, ata āha sādhyeti ubhayorantena ayam abhiprāyaḥ satyam sādhyasādhanāṅgagocaram eva vidheḥ pravartanam tathāpi vidhipramāṇakam eva svargayāgādīnāṃ sādhyasādhanasambandha iti autpattikasūtre vakṣyate yathā yāgādīnāṃ sādhanabhāvaś codanālakṣaṇaḥ, evaṃ svargādīnāṃ yāgādisādhyatvāvagatir apīti tena rūpeṇa te api codanālakṣaṇā bhavanty eva, yady api teṣu svayaṃ pravṛttaḥ puruṣo na codanayā pravartyata iti yadi sādhyasādhanābhiprāyam ubhayatvaṃ, tarhi artho anartha iti kena sambadhyate, ata āha dvividham iti ayam arthaḥ phalasādhanātmakam ubhayaṃ codanālakṣaṇam ity uktam tatredam ucyate phalam arthānarthātmakatvena dvividhaṃ kratūnām iti ।। tasyāpi sādhanaṃ yat tadartha evābhidhīyate । vaktuṃ tasyaiva dharmatvam uktam arthaviśeṣaṇam ।।
iti ko anartha iti tu śyenādiphalaparo lakṣaṇayā śyenādipadaprayogaḥ, tasya cārthād adharmatvam uktam iti veditavyam iti nanu śyenādividhisāmarthyād eva śyenādiphalam āsādyamānaṃ kathaṃ pratiṣedhātikrameṇāvāpyata ity ucyate, ata āha śāstrāntareti ayam abhiprāyaḥ satyaṃ śyenacodanālakṣaṇaṃ tatphalaṃ, tad uddiśya tadvidhānāt kvacit kiñcid vidhīyata iti vidheḥ svarūpaṃ, tatra vidheyam ivoddeśyam api vidhir vigāhata eva yat tu na hiṃsyād iti śāstrāntaraṃ, tannirīkṣaṇena śyenādiphalasya hiṃsāyāḥ pratiṣiddhatvam avagamyata iti ।। nanu vidhispṛṣṭe pratiṣedho anavakāśaḥ saty api vā pratiṣedhe naivaṃvidhasyānarthatvam ity uktam tad yadi codanālakṣaṇā hiṃsā, kathaṃ niṣiddhatvād anarthaḥ codanālakṣaṇatve apy avidheyatvam iti tu bhavadbhir eva nirākṛtam ata eva kramo vidheya ity āśritam, ata āha phalāṃśa iti vakṣyate'ntena ayam abhiprāyaḥ uktam idam asmābhiḥ kiñcid vidhātuṃ phalam uddiśyate ity etāvatī codanālakṣaṇatā na tu phalam eva vidhīyate, bhāvanāyāḥ phalāṃśe pratyayāvidhāyakatvasya vakṣyamāṇatvāt vakṣyati hi jānāty evāsau mayaitat kartavyam iti upāyaṃ tu na vedeti ataḥ svayam eva kartavyeṣu puruṣāṇāṃ pravṛtter na tadviṣayapravṛttijñāpanaṃ vidheḥ phalam sādhanopāyayos tv apravṛttaḥ puruṣaḥ pravartyata iti tayor vidheyatvam krame tu na tāvat kiñcid vidhīyate so api cen na vidhīyeta, kathaṃ codanālakṣaṇo bhaviṣyati jaiminer apy etad evābhimatam ity āha jaiminir iti lipsayā pravṛttiṃ lakṣayati, tayā pravṛtteḥ arthaśabdaḥ prayojanavācī phale pravṛttiḥ prayojanalakṣaṇā na vaidhīti darśitaṃ bhavatīti ।। yataś cāyaṃ sūtrabhāṣyānugataḥ siddhāntaḥ yat phalaṃ na vidhīyata iti, tena kāraṇena na hiṃsyād iti pratiṣedhaḥ śyenaphalopanipātinyāṃ hiṃsāyāṃ sāmānyato avataran vidhinā na nivārita iti tasyānarthatām āpādayatītyabhiprāyeṇāha teneti ।। evaṃ ca niṣedhena śyenaphalasyānarthaprāptihetutve bodhyamāne api na śyenaḥ svarūpeṇānarthaḥ, tatphalam eva tu hiṃsānartha ity āha anartheti ।।
atrāparaṃ paricodanābhāṣyaṃ kathaṃ punar ityādi tasyābhiprāyam āha paras tv iti ayam abhiprāyaḥ so ayaṃ sādhanaphalayor vidheyāvidheyabhedo darśitas tam avidvān ubhayam ityādibhāṣye śyenādeś codanālakṣaṇatvābhidhānāt[]phalasyāpi vidheyatāṃ manvānaḥ, athavā tryaṃśabhāvanāvidhānena phale jātavidheyābhimānaḥ[]śyenaphalasyānarthatvam ākṣiptavān ayaṃ ca bhāṣyārthaḥ kathaṃ ya kartavyatayopadiśyate so anarthaḥ yady api granthāt kartavyatopadeśaparyanuyogo avagamyate, tathāpy apauruṣeye upadeśaparyanuyogāsambhavād upadiśyamānasya katham anarthatvam ity eva paryanuyogārthaḥ ata evoktam anarthatvam ākṣipad iti ।। iti tūpaskṛtyottaragranthayojanety āha kim iti śyenādayo yāgāḥ kartavyāḥ, na tatphalaṃ hiṃseti ।। atra ca naiveti bhinne kathaṃ punar anartha ity asya praśnasyāpākaraṇe anuṣaktakartavyatāpade phalasya kartavyatāyāṃ pratiṣidhyamānāyāṃ sādhyatāpratiṣedhabhramam apanetum āha praśnāpākaraṇa ityarthentena nātra phalasya sādhyatā pratiṣidhyate, tanniṣedhe śyenabhāvanāparisamāpteḥ kin tu vidheyataiva phalasya pratiṣidhyata iti anupayukte ca pūrvottarapakṣayoḥ sthāpanabādhane sādhyatvasyety āha dvaye apīti yadi kathaṃ punar iti pūrvapakṣavādinā sādhyatvānupapattir uktā bhavet, evam uttaravādī naiveti tannirākuryāt na tu sādhyatvasya pūrvapakṣe kaścid upayogaḥ na ca tannirāsasya siddhānta[]iti ।। atrobhayatrānupayogatulyatām eva darśayati anarthasyāpīti na tāvat pūrvapakṣavādinaḥ sādhyatāpratipādanam upayuktam arthatvaṃ hi tasyāpādanīyam ato yad eva tadanuguṇaṃ tad eva vaktavyam na ca sādhyatāmātrānubandhyarthatvam, anarthasyāpy avidheyasya surāpānādeḥ sādhyatāvagamāt na ca sādhyatānirākaraṇaṃ siddhānta upayujyate arthatvaṃ hi tasya phalasya nirākaraṇīyam tadanuguṇaṃ ca vidheyatānirākaraṇam eva siddhāntinā kāryam kiṃ sādhyatānirākaraṇena, asādhyasyāpi vidheyasya godohanāder arthatvād iti ।।
hi samāmananti nābhicaritavyam iti vadan bhāṣyakāro lakṣeṇe śatur utpattiṃ darśayati, yo hi hiṃsitum icched ity abhicārapravṛttapuruṣānuvādāt tac cedam abhicaran nābhicaritavyam iti vyaktīkṛtam lakṣaṇaṃ ca yadvṛttayuktaṃ siddhavad evāvagamyate na vidheyatayā ato na tāvad dhiṃsā vidhīyate teṣām upadeśaḥ iti ca spaṣṭam eva śyenādīnāṃ vidhānam uktam anyathā avidheyasyopadeśānupapatteḥ, vidhyupadeśaśabdayoḥ paryāyatvād iti bhāvaḥ śyenādaya ityādiśabdasya prayojanam āha vidhitvam iti sādhanāni tāvad vidhīyante itikartavyatāpi hiṃsātmikā daikṣapaśvādi vidhīyate[]etena phalāṃśasthaiva hiṃsā na vidhīyata iti darśitaṃ bhavati vidhitvaṃ vidhiśaktir ity arthaḥ ।। nātatāyivadhe doṣo hantur bhavati kaścana । prakāśaṃ vāprakāśaṃ vā manyus taṃ manyum ṛcchati ।। iti nanv asaty api niṣedhe kimaṃśadvayagāminī hiṃsānartho na bhavatīty ata āha niṣedheneti ।।
atra kāraṇam āha pratyakṣāder iti nānārthatve pratyakṣādīni kramante na cāpramāṇako arthaḥ kalpayituṃ śakyata iti pratyakṣādyaśaktim eva darśayati na hīti na hi trivṛtpānavirekayor iva sādhyasādhanabhāvo hiṃsāpratyavāyayoḥ pratyakṣaḥ, tadānīṃ pratyavāyādarśanād iti ।। tathā ca nārīṣv api siddham etat karoti yo yallabhate apy asau tat । yat karmabījaṃ vapate manuṣyas tasyānurūpāṇi phalāni bhuṅkte ।। sphuṭaṃ sukham evopalabhyate ataḥ kālāntare api hiṃsā sukhakarī, hiṃsātvād adyavad iti śakyate prayogo vaktum ity abhiprāyeṇāha tadānīm iti ।।
atra kaścid anumānakuśala āha kriyāviśeṣāḥ khalu viṣayānurūpaphaladāyino dṛṣṭāḥ yathā dānādayaḥ śāstroktāḥ dānaṃ hi sampradānāparanāmānaṃ viṣayaṃ sukhayatīti pratyakṣam avagatam tac ca kālāntare dātuḥ parāṃ prītimādhāsyatīti śāstrād avagamyate hiṃsāpi ca kriyāviśeṣaḥ ato yādṛgasyā viṣaye hiṃsye karmaṇi phalaṃ duḥkhātmakaṃ, tādṛg eva[]kartur anumīyata iti, tad etad upanyasyati viṣaya iti ।। atra dūṣaṇam āha ya evam iti evaṃvādino hetur anaikāntikaḥ kriyāviśeṣāṇām api gurvaṅganāgamanādīnāṃ viṣayānurūpaphaladāyitvābhāvāt duḥkhaphalatvāt teṣām viṣaye ca gurvaṅganādau tadātve prītidarśanāt surāpānasyāpi yadi peyā suraiva viṣayaḥ, na tasya duḥkham aduḥkhaṃ veti viṣayānurūpaphaladāyitvam evam ādīnāṃ asiddham iti vipakṣair ebhir vyabhicāritā hetor iti ।। aduḥkheti tatheti vidhigamyaphalāvāptau satyām aguḥkhātmatety arthaḥ na hi duḥkhātmake phale vidhiḥ pramāṇaṃ bhavatīti ।। śrutisamavāyitvāt karmasu ata āha iti sthitaṃ taveti satyaṃ, nāyaṃ siddhāntaḥ tava tu sāṅkhyasya sthitam idaṃ[]yad devatā prīyata iti atas te pakṣo viruddha iti ।।
pūrvaṃ tāvad ubhayatra sampradāne viṣayaśabdārthe doṣa uktaḥ karmavacanatve doṣam āha dṛṣṭānta iti yadi hi dāne karmaiva viṣayo bhavet, tatas tasya dīyamānasya gavāder na kiñcit phalam iti na tadanurūpaphalasādhanaṃ yuktam ity abhiprāyaḥ viruddhāvyabhicārī cāyaṃ hetur ity āha japahomādīti japādayo hi kriyāviśeṣā na pareṣāṃ pīḍānugrahayor vartante coditatvamātreṇaiva[] tu te arthatayāvagatāḥ atas taddṛṣṭāntenaiva coditā hiṃsā artha iti śakyate sādhayitum ato viruddhāvyabhicāritā na cātra viṣayānurūpam etat phalam iti śakyate vaktum viṣaye phalādarśanāt japasya yadi tāvajjapyamānaṃ viṣayaḥ, kiṃ tasya phalam anyasya tu na kasyacit pīḍānugrahau dṛśyete ata evoktaṃ parapīḍādivarjanād iti evaṃvidhaṃ dṛṣṭāntam āsādya coditatvasya hetutvaṃ sambhavatīti viruddhāvyabhicārī hetur bhavati bhavati ca prayogaḥ daikṣapaśuhiṃsā arthaḥ, vihitatvāj japādivad iti ।। api ca vidhiniṣedhapramāṇakayor dharmādharmayor anumānopanyāso atidūram apabhraṣṭa ity āha vihiteti ।। api ca viṣayānurūpaphalavādinā pīḍānugrahanibandhanaṃ dharmādharmatvam āśritam evañ ca jape śīdhupāne cānyatarābhāvād ubhayānugrahatā na syād ity āha anugrahād iti ।। gurudāragāmināṃ[]ca parānugrahād eva mahān dharmo bhaved ity āha krośateti gurudārābhigāmino hi sasādhvasasya hṛdayaṃ śabdāyata iveti krośatety uktam yadi brūyād gurvaṅganāgāmino hi brāhmaṇam iva ghnato hṛdayakrośanam upalabhyate hiṃsā ca viṣayānurūpaphaladāyitayānartha iti sthitam ato anarthaphalakarmānuṣṭhāyinām eva hṛdayakrośanopagamyata[]iti gurudārābhigāmino apy adharmotpattir avagamyata iti tatredam uttaraṃ krośatā hṛdayenāpīti evaṃ hi manyate viṣayānurūpaṃ cet karmaṇāṃ phalam, evaṃ sati krośatāpi hṛdayena gurvaṅganāgāmī viṣayasyāṅganāyā mahāntam upakāraṃ janayatīti dhārmiko bhavet hṛdayakrośanād asyādharmo apy anumīyata iti ced, na tarhi viṣayānurūpaṃ kriyāṇām iti vyāptyasiddhiḥ ataś cānaikāntiko hetuḥ viruddhārthahetudvayasamāveśe[]ca dharmādharmatvasaṃśayo bhavet ato na pīḍānugrahanibandhanaṃ dharmādharmatvam iti ।।
api ca anumānapradhānasyāsya vādino anapekṣitaniṣedhaśāstrasya hṛdayakrośane api na kāraṇam upalabhāmahe adharmānuṣṭhānabuddhyā hi tad bhavati ānumānikadharmādharmavādinaś ca nādharmabuddhau kiñcin nibandhanam asti śāstrānusāreṇa hi tanniścayaḥ ucchāstraṃ pravartamānasyādharmam ācarāmīti hṛtkampo na jāyate itarathā tu paropakāritvād asya hṛdayasya prasāda eva jāyata ity āha anumāneti ।। tu hṛdayakrośāt pīḍopalabhyata ity adharmatvam evañ cādharmatve pīḍopapattir ity ata āha pīḍāta iti anapekṣitaśāstrasya prāgadharmajñānotpattinimittābhāvāt kiṃkṛtā pīḍeti vaktavyam adharmatvabuddhikṛteti cet, tad eva kin nimittam saiva pīḍā adharmatve nimittam iti cet, tad iha pīḍādharmatvayor ekatarasyāpi mūlāntarāsambhavād duruttaram itaretarāśrayam aśāstraparatantrasyāpadyata iti ।। api ca[]yadi saty api paropakāre kartur udvegadarśanād gurvaṅganāgamanam adharmaḥ, tarhi yasyāto mlecchāder udvego na jāyate tasyādharmotpattir na syād ity āha evamādāv iti śāstrajñasyaiva śāstrānusāryudvego jāyate tadanabhijñasya tadabhāvād apramāṇako adharmayoga iti ।। ato vimucyānugrahapīḍe tadabhāvaṃ ca dharmādharmajñānārthibhir vidhiniṣedhāv evānusartavyāv ity upasaṃharati tasmād iti ayam arthaḥ nānugraho dharmatve kāraṇaṃ pīḍā vā adharmatve, anugrahābhāvo vā pīḍābhāvamātraṃ vā dharmādharmatva iti ।।
tīrthātīrthagatā hiṃsaiva ataḥ kathaṃ hiṃsā satī kācit pratyavāyaṃ na janayiṣyati na hi daikṣapaśuhiṃsāvidhānaṃ vastunaḥ śaktim utsārayitum utsahate vidyamānadravya[]guṇādiśaktimātropadeśitvāt śāstrāṇām naiṣāṃ śaktyāvāpodvāpayor vyāpāraḥ atas tad evedaṃ na hiṃsyād iti śāstropadarśitapratyavāyahetutvaṃ daikṣapaśuhiṃsāka ti[]śāstrānudhāvanenaiva hiṃsādīnām adharmatvaṃ kalpyata iti tad etad upanyasyati kvacid iti trayeṇa kvacid bāhyahiṃsāyāṃ niṣiddhatvāt pratyavāyahetutve hiṃsāyāḥ śaktir bodhitā na vidhānād apagacchatīti sambandha iti ।। evam upanyasya nirasyati evam iti dvayena evaṃvādino hi na surāṃ pibed iti niṣedhaśāstrāt surāpānasya pratyavāyaśaktir avagateti śūdro api tāṃ piban pratyaveyāt tathā vaiśyastomena vaiśyasya yajamānasya vidhinābhyudayasiddhir darśiteti vaiśyastomaśaktyanusāreṇa viprarājanyayor api tatphalaṃ bhavet na caitad iṣyate tathā kālabhedena śaktibhedo dṛṣṭaḥ iṣṭyor darśapūrṇamāsayoḥ parvaṇi śakteḥ pañcamyāṃ cāśakteḥ agnihotrasya sāyaṃprātaranuṣṭhitasya phalasādhanatvān madhyāhne ca tadabhāvāt ato yathāśāstram eva śaktisadbhāvo abhyupeyata iti ।। tasmāt śāstrānusāreṇaiva karmaṇāṃ phalaśaktir āstheyety upasaṃharati tasmād iti ।। jātaṃ pratyavāyahetutvajñānam anyatra tīrtheṣu yo dīkṣitaḥ yad agnīṣomīyaṃ paśum ālabhetetyādividhinā vāryata ity āha hiṃseti ।।
yat tūktaṃ na vastuśaktyāvāpodvāpayoḥ śāstrasya vyāpāra iti, tad iṣyata eva kevalaṃ śāstrānusāreṇaiva tattatkriyābhedavyavasthitā eva śaktayo avagamyante ato nātiprasaṅga ityabhiprāyeṇāha jñānam iti ।। katham ekasya karmaṇaḥ śaktibhāvābhāvāv iti cet laukikāni karmāṇi vidāṅ kurvantu bhavantaḥ yathā tāvad ekam eva bhojanaṃ svasthātur akartṛkaṃ bhinnaśaktikaṃ dṛṣṭam svasthena hi tat kriyamāṇaṃ rasalohitamāṃsapariṇāmaparamparayā śarīraṃ vardhayati ātureṇa tu kriyamāṇam asamyagdhātupariṇāmāt kṛśī karoti evam adṛṣṭārtheṣv api karmasu bhaviṣyatītyabhiprāyeṇāha vyavasthā iti ।। yathā bhojanatvābhede api svasthātur akartṛbhedanibandhanaṃ[]vyaktibhedam āśritya tatra śaktibhedaḥ samādhīyate, evam ihāpi hiṃsātvenābhede api rūpasyeyam aṅgahiṃsā iyaṃ bāhyahiṃseti vyaktibhedāvagater upapannaḥ śaktibheda ityabhiprāyeṇāha rūpābheda iti ।। yadi tv avāntarabhedam anaṅgīkṛtya rūpābhedamātreṇaikaphalatvam iṣyate, evaṃ sati sarvalaukikavaidikakriyāṇāṃ kriyātvād ekaphalatvaṃ syāt tatredaṃ svargaphalam idaṃ putraphalam ityādyasaṅkaro na sidhyatītyabhiprāyeṇāha tathāpīti āstāṃ tāvanmahāsāmānyenaikatvāt phalasaṅkaro bhavatīti yajitvādyavāntarasāmānyābhedād api citrādīnāṃ karmaṇāṃ phalatulyatā bhaved ity āha yajitveti ।।
yadi tu tatra vyavasthāvāntarabhedāśrayābhidhīyate, sehāpi samānety āha bhedād iti nanu vihitā nāmāṅgahiṃsā tathāpi kiṃ nānarthaḥ na vidhinānarthaphalena na bhavitavyam iti rājājñā ata āha vidhīnām iti ayam abhiprāyaḥ neyaṃ rājājñā śabdaśaktir eva vidhir hi kartavyatābuddher hetuḥ iṣṭābhyupāyaṃ ca kartavyatayā loko budhyate ato avaśyam eva sākṣād vyavahito[]'pi vā vidheyānāṃ puruṣārthaḥ phalam ity avasīyate sākṣāt pradhānānāṃ, vyavahito aṅgānām tasmān nāto vidher anarthaphalatvam avasīyate vidhibalād avagamyamānaṃ vidhīnāṃ phalam ity āheti api ca, anarthakaryaṅgahiṃseti nedaṃ sāndṛṣṭikam na cānarthasamabhivyāhāro asyāḥ śrūyate ataḥ katham anarthasādhanam ity āha na caiṣv iti nanv aśrūyamāṇo api kalañjabhakṣaṇādivat kalpayiṣyate, ata āha niṣedhād iti tatra niṣedhaḥ kalpanāyāṃ kāraṇaṃ, nāsāv iha sambhavati abhāvād eva vidhānadarśanād iti ।। api cāṅgahiṃsānāṃ puruṣārthatve siddhe kadācid anartho api phalatayā kalpyate na ca tāsāṃ puruṣārthaḥ phalam prakaraṇe pāṭhāt prakaraṇavidhiviniyogena kratvarthatvād ityabhiprāyeṇāha na ceti kiṃ nāma[]tat kalpyam ata āha karmopakāra iti yat khalu prakaraṇasthaṃ, tataḥ pradhānakarmopakāra eva kalpyate dṛṣṭo adṛṣṭo vā yathāvaghātasya vrīhīṇāṃ vituṣībhāvo vidhyapekṣito dṛṣṭaḥ adṛṣṭo vā yathā prayājādijanya iti ।। ato nātrānarthakalpanāvasaro astīty āha kalpaneti nāṅgahiṃsāsu phalam apekṣitaṃ, kratūpakāreṇa nirākāṅkṣatvād iti bhāvaḥ kratvarthe api cāyaṃ viśeṣaḥ yad ayaṃ paśusaṃskāra eva, na tu prayājādivadārād upakāro aṅgahiṃsā, tatpurassaraṃ viśasanādisaṃskārānuṣṭhānāt ata eva saṃjñapane paśur vrīhivat pradhānatayā śrutaḥ paśuṃ saṃjñapayatīti tad etad āha kratvartha iti sannipatyopakārapradarśanena[]kratvarthataiva balīyasīti darśitaṃ bhavati ārād upakārakatve yāvān kleśo bhaved na ca tāvān apy astīti ।। saṃskāratve api cāsyāyaṃ viśeṣaḥ yad ayaṃ dṛṣṭārtha evāvaghātādivat na tu[]prokṣaṇādivadadṛṣṭārthaḥ, kratvapekṣitaikādaśāvadānaniṣpatteḥ daikṣe hi paśau hṛdayasyāgre avadyati atha jihvāyāḥ atha vakṣasaḥ ityādibhir ekādaśāvadānasādhyo yāga uktaḥ na cāsati hiṃsāsaṃskāre paśor ekādaśāvadānaniṣpattiḥ sambhavati ato dṛṣṭārthatvād aṅgahiṃsāyā nānarthakalpanāvasaro astītyabhiprāyeṇāha dṛṣṭeti evaṃ tāvajjyotiṣṭomopāyāṃśasthā hiṃsā nādharma ity uktam ye cābhicārayajñāḥ śyenādayaḥ, tatrāpy ekāhānāṃ jyotiṣṭomaprakṛtitvāc codakaprāptāṅgahiṃsā nādharma ity āha abhicāra iti ।।
iṣyata eva satyam anyatas tayor aprāpteḥ phale tu rāgataḥ pravṛttaḥ puruṣo na vidhinā pravartyata ity uktam eveti ।। kathaṃ punas tryaṃśabhāvanāvidhāne vidheyāvidheyabhedaḥ śakyate[]vaktum ata eva bhāvanāntargatatvād[]anarthatvākṣepo nidarśitaḥ tatrottaram āha bhāvaneti ayam abhiprāyaḥ vidhir hi haṃsa ivodakāt kṣīraṃ vivicya prāptaparihāreṇāprāptaṃ gṛhṇāti tathā ca vakṣyati tadguṇās tu vidhīyerann avibhāgād vidhānārthe[]na ced anyena śiṣṭāḥ iti ato viśiṣṭabhāvanāvidhāv api sādhanetikartavyatāmātraparatvāt phalāṃśān nivartata iti ataḥ siddhaṃ na svarūpeṇa śyeno dharmaḥ nāpy adharmaḥ phalasyaiva tv anarthānubandhitvāt taddvāreṇānartha ity upacaryata ity upasaṃharati ata iti ।। anarthaphalasya taddvāreṇānarthatvam ity āha tasmād iti kiṃ punaḥ kāraṇaṃ, phalānarthānubandhitvāt śyeno na dharma ity ata āha phalata iti īdṛśe karmāṇi loke dharmaśabdaḥ prasiddha iti[]।। atra codayati nanu ceti ayam abhiprāyaḥ kiṃ punaḥ kāraṇaṃ svato na dharmatvaṃ śyenādeḥ, nāpy adharmateti iṣṭābhyupāyo hi codanālakṣaṇo dharmaḥ tathā śyenaḥ phalasyānarthānubandhitve api ato dharma ity evāyaṃ vaktavya iti atrobhayarūparahitaḥ śyena ity abhipretya sampradhāraṇām avatārayati phalam iti sthitaṃ tāvat śyenaphalaṃ hiṃsā hiṃsā ca na dharma iti śyenādisvarūpam idānīṃ lokaprasiddhyanusāreṇāvadhārayāmaḥ dharmo adharmo veti ।।
tatrānyataranirdhāraṇāya pakṣadvayam upanyasyati yadīti dvayena lokaprasiddhir hi naḥ sarvaśabdārthāvadhāraṇe mūlam tad asāv eva nirūpaṇīyā tatra yady aniṣṭānubandharahiteṣṭābhyupāyaś codanālakṣaṇo dharma iti lokenocyate, tataḥ śyenādīnām adharmatvena varjanaṃ, paramparayānarthānubandhitvāt yadi tv anādṛtya paramparayānarthānubandhitvam āhatya prītiphalaṃ laukikā dharmaśabdenopacaranti codanāsamadhigamyaṃ, tathā sati śyeno api tādṛśatvād dharmo bhavet kāryākāryānapekṣayeti yad eva hi prītimātrānubandhi tat kāryam iti vivekino budhyante, viparītam akāryam iti bhāvaḥ prasiddhivibhāgakathanenaiva cātra nirdhāraṇam uktam yathāprasiddhi tāvad dharmaśabdo abhyupagantavya iti sthitam prasiddhiś cāniṣṭānanubandhīṣṭasādhanaviṣayaiva dharmaśabdasyeti śyenādivarjanam evāvasīyata iti ।। nanv evam adharma evāniṣṭānubandhitvāt śyenaḥ phaladvāreṇa, ata āha yadīti ayam abhiprāyaḥ adharmapadaprayogo api laukikānāṃ sampradhāraṇīyaḥ kiṃviṣaya iti tad yadi codanārtho api sākṣād vyavadhānena vāprītihetur adharma iti prasiddhaḥ, tataḥ śyeno apy adharmaḥ atha vedavihite nādharmaśabdam aprītikare api paramparayā lokaḥ prayuṅkte, tato nādharmaḥ na ca vedavihitagocaro adharmaśabdaprayogo laukikānāṃ dṛṣṭa iti nādharmaḥ svarūpeṇa śyenādaya iti bhāvaḥ ।। yas tu vadati vihitā nāmāṃśadvayagāminī hiṃsā tathāpi pratibaddhaliṅgadarśanena tasyānarthahetutvam anumāsyāmahe tathā hi hiṃsātvam anarthatvena pratibaddhaṃ bāhyahiṃsāsv avagataṃ, tad dhi vihitāsv api dṛśyamānam anarthatvam anumāpayayatīti tad etad upanyasya dūṣayati yas tv iti ayaṃ cāgamabādho anumāne prapañcayiṣyata iti ।। āgamānādare tv anavasthā bhavatīty āha tam iti ।।
yajñārthaṃ paśavaḥ sṛṣṭāḥ svayam eva svayambhuvā । yajñā hi bhūtyai lokasya tasmād yajñe vadho avadhaḥ ।। iti[]ca anyaparatayārthavādo vyākhyeyaḥ yathā vakṣyati na hi nindā nindyaṃ nindituṃ, kiṃ tarhi ninditāditaraṃ praśaṃsitum iti ।। atrāparaṃ bhāṣyaṃ - nanv aśaktam idaṃ sūtram imāv arthāv abhivadituṃ codanālakṣaṇo dharmaḥ nendriyādilakṣaṇaḥ, arthaś ca dharmo nānartha iti bhidyeta hi tadā vākyam iti evaṃ vākyabhedaparicodanāṃ kṛtvā parihārabhāṣyam ucyate yatra vākyād evārtho avagamyate tatraivam tat tu vaidikeṣu na sūtreṣu anyato avagate arthe sūtram evam artham ity avagantavyam iti tadākṣipati śiṣyān iti asyārthaḥ anyatoviditavedārthebhyo jijñāsubhyaḥ sūtrāṇi jaimininā na praṇītāni atas tāni teṣāṃ vedavākyatulyāni ubhayaṃ ca vedasūtrātmakaṃ vākyabhedādidoṣād asamartham na cāśaktam arthapratyāyane pramāṇam ato na vedasūtrayoḥ kaścid viśeṣa iti na sūtreṣv iti bhāṣyoktam anuttaram iti ।।
imāv ekadeśāv iti tad anena śiṣyān pratyaviśeṣe api vyākhyātṝṇām eva vyākhyāprakāro bhāṣyakāreṇokta iti darśitam vyākhyākārā hi ciraparicitanyāyasāmastyasmaraṇakṣamā nyāyabalena vākyabhedādibhir api sūtrāṇi vyācakṣata iti ।। codanālakṣaṇādīnāṃ tantreṇaikasya saṅgatau[]। dvābhyāṃ sahārthavācitvād dvyartham ekaṃ bhaviṣyati ।। iti ।।
evedaṃ darśitam tad upanyasyati ekadeśeti artho dharma ity ekaṃ sūtram, aparaṃ codanālakṣaṇa iti tena codanālakṣaṇāvayavenānumitenānantarasūtrasthena dharmapadenaikaṃ niṣpadyate codanālakṣaṇo dharma iti tad idam uktam ekadeśānumānād iti nanv artho dharma iti codanālakṣaṇācodanālakṣaṇayor anyatarasyā[]nupādānāt tadapekṣāyām acodanālakṣaṇo apy upatiṣṭhamānaḥ kena vāryate evaṃ codanālakṣaṇo dharma ity atrāpy anarthaprasaṅgo darśayitavyaḥ ata āha itaretareti etāv eva codanālakṣaṇārthaśabdāv itaretarasamīpyāt parasparaṃ sūtradvaye api viśeṣaṇatvena vākyaśeṣatayā kalpyete ato nācodanālakṣaṇānarthāvayavakalpaneti anuvādatvena cātra codanālakṣaṇārthāvayavasambandho bhinnayoḥ sūtrayor darśayitavyaḥ, yadartho dharma ity ekasūtreṇoktaṃ taccodanālakṣaṇa iti, yaccodanālakṣaṇo dharma ity atroktaṃ tadartha iti ।। dhātuśabdaḥ pūrvācāryāṇāṃ matena caitad uktam yady avaśyaṃ[]vākyabhedaḥ[]parihartavyaḥ, tatas tantreṇa dvyartham ekaṃ vākyaṃ vyākhyeyam na ca prakārāntareṇa vākyabhedaparicodanā parihartuṃ śakyata iti ।। atra codayati dharma iti ayam abhiprāyaḥ dve kilātra vacanavyaktī codanālakṣaṇānuvādena dharmavidhānaṃ viparītaṃ vā tatrādye tāvat pakṣe codanālakṣaṇatvasyārthatvavyabhicārād yuktam eva viśeṣaṇam yadā tu sāmānyataḥ siddhadharmānuvādena pramāṇam anena kathyate, tadā arthatvaṃ prāptam eva, arthasyaiva śreyassādhanasya dharmatvaprasiddheḥ sarve hi vādinaḥ prītisādhanaṃ dharma ity atrāvipratipannāḥ, tadviśeṣeṣv eva vivādaḥ mīmāṃsakā hīṣṭāpūrtayor dharmatvam icchanti saṅghaṭṭavandanādau saugatāḥ sāmānyaṃ tu prītisādhanaṃ dharmasvarūpaṃ sarvavādinām avivādasiddham eva[]eṣaiva ca prāg api sāmānyasiddhir uktā ata eva ca viśeṣa[]siddhijijñāsāyāṃ pramāṇaviśeṣavidhānaṃ, tata eva tatsiddheḥ vedāgame hi pramāṇe yāgādayo dharmāḥ buddhāgame tu caity avandanādayaḥ ko dharma ity atrāpi viśeṣajijñāsayaiva praśnaḥ vakṣyati ca viśeṣasya ca jijñāseti tasmād eṣaivātra vacanavyaktir mukhyā ata evādye prathamam uktvā satsūtreṇa ca pratyakṣādinirākaraṇād eṣaiva vacanavyaktiḥ sūtrakārābhimatā lakṣyate yo dharmaḥ sa codanālakṣaṇaḥ iti pratijñāte anyalakṣaṇanirākaraṇaṃ saṅgacchate, nānyathā tasmād eṣaivātra vacanavyaktiḥ asyāṃ cārthāvyabhicārād arthaviśeṣaṇam anarthakam iti ।। asati hi tasmin vacanavyaktyantarasandeho bahvet evaṃ hi tadā sambhāvyate, yaś codanālakṣaṇaḥ sa dharma iti atra tu vakṣyamāṇo doṣaḥ nityānuvādabhūte tv[]arthagrahaṇe naivaṃ vacanavyaktiḥ sambhavati, arthagrahaṇasya vidhyanuvādayor asambhavāt vidhau tāvad vākyabhedād asambhavaḥ anuvādasya cāprāpteḥ na hi codanālakṣaṇam arthasambandhaṃ na vyabhicarati anarthasyāpi tallakṣitatvāt ato nānuvādaḥ na caitat parityāgena vākyārthatvam anarthakatvād vākyaikadeśasya ato yatarasmin pakṣe arthapadānvayo ghaṭate, tataraḥ pakṣo avadhāryeta dharmānuvādena pramāṇavidhau sambhavati nityānuvādabhūto arthaśabda iti sa eva pakṣo niścīyate ato vidhyanuvādasūcanārtha evārthaśabdo na viśeṣaṇam viśeṣaṇād vinā caitad iti ca spaṣṭam eva sūtrārtha iti darśayiṣyati ।।
syād etat sambhāvitavacanavyaktiparigrahe ko doṣa[]iti, ata āha tatheti codanālakṣaṇānuvādena dharmavidhāvadharmāṇām api niṣedhacodanayānarthasādhanatvena lakṣitānāṃ brahmahatyādīnāṃ codanālakṣaṇatvād dharmatvaṃ bhavet na caitad iṣṭam ato na vidheyārtham api vidhiphalam arthavad[]arthapadagrahaṇam ato neyaṃ vacanavyaktiḥ sādhīyasīti ।। atas tatparityāgenātra sā[]nāma vacobhaṅgyāśrayaṇīyā, yasyām arthaś ca dharmatayā na tyajyate, ekaś ca vākyārtho bhavati sā ca dharmānuvādena pramāṇavidhiḥ, tasyāṃ hi dharmasyārthatvāvyabhicārād artho na tyajyate eka eva vākyārtho bhavati, sāmarthyalakṣyatvād arthasya iyaṃ cārthānuvādād eva sidhyati, []nānyathety uktam evety āha tasmād iti ।। yady eṣaivātra vacanavyaktiḥ, kathaṃ tarhi bhāṣyakāraḥ ubhayam ihetyādigranthenārthapadasya viśeṣaṇatāṃ darśayati vispaṣṭaṃ hi tatroktaṃ tatrānartho dharma ukto mā bhūd ity evam artham arthagrahaṇam iti, yad api cedam athavetyādi bhāṣyam ākṣiptaṃ tasyāpy adyayāvan na kiñcit samādhānam upalabhāmahe, ata āha viśeṣaṇād iti anena bhāṣyadvayam api samāhitam yat tāvadubhayam ihety uktaṃ tadarthaviśeṣaṇād vinaivārthasāmarthyakāritam eva bhāṣyakāreṇa kathitam kim idam arthasāmarthyakāritam iti etad uktaṃ bhavati yad dharmānuvādena pramāṇavidhānād[]evānarthānāṃ hiṃsādīnām adharmatvena varjanaṃ bhavati, pramāṇānuvādena ca dharmavidhau teṣām api dharmatāpadyeta tad ihānartho dharma ukto mā bhūd ityevamartham arthagrahaṇam iti vadatā vacanavyaktiviśeṣaparigrahārtho arthaśabda iti darśitam ākṣiptabhāṣyasamādhāne apy ayam eva grantho vyākhyeyaḥ nedam athaveti śabdasāmarthyakāritaṃ bhāṣyakārīyam uttaram tathā hi vākyabhedo bhavati iha tu vinaiva viśeṣaṇād arthasāmarthyakāritam evedam ucyate tac ca vacanavyaktiviśeṣāśrayaṇena darśitam na cārthād āpadyamāno vākyabhedam āpādayati aśabdapramāṇakatvād, vākyabhedasya ca śabdadoṣatvāt ato athavetyādinā dharmoddeśena pramāṇavidhānam atra bhāṣyakṛtā darśitam tatra cārthaśabdasyānuvādatvād[]vākyabhedaḥ suparihara eva yad etad anarthānāṃ hiṃsādīnāṃ varjanam, idaṃ dharmānuvādena pramāṇavidhānavacanavyakter evārthasāmarthyakāritaṃ phalaṃ bhāṣyakāreṇa kathyata ity artha iti ।। nimittānveṣaṇā ceha caturdhaiva kariṣyate ।
codanaivānyad eveti yad vānyac codanāpi vā ।। athavā codanānyac ca na cānyan nāpi codanā । atra bhāṣyam uktīmadam asmābhiś codanā nimittaṃ dharmajñāne iti tat pratijñāmātreṇoktam ityādi tad ayuktam, sopapattikapratijñābhidhānāt tathā hi codanā hi bhūtam ityādinā codanāprāmāṇyopapattir uktaiva, nānyat kiñcanendriyam iti cānyāprāmāṇyopapattiḥ ataḥ katham ucyate tat pratijñāmātreṇoktam iti, ata āha pratijñeti sārdhena asyārthaḥ yady api bhāṣyakāreṇānāgatāvekṣaṇena sadautpattikasūtrābhyāṃ vakṣyamāṇā svapakṣasya yuktiḥ pratijñāvyatiriktā darśitā, tathāpi na sūtrakāreṇa kācid upapattir ukteti tanmatānusāreṇa pratijñāmātrābhidhānam iti ।। samarthanāntaram āha vṛttikāra iti asyārthaḥ yat tu codanā hītyādinā bhūtādyarthaprakāśanasāmarthyaṃ codanāyāḥ kṛtaṃ, tat prāmāṇyadvāramātram eva kathitam pāramārthikī yuktir upariṣṭād vakṣyate sūtrakāreṇaiva ato vakṣyamāṇayuktyadhikam eva tat prāmāṇyasambhāvanāmātram abhihitam sambhāvito hi pratijñāyāṃ pakṣo hetunā sādhyate, na tv asambhāvita iti svābhiprāyeṇāpi pratijñāmātrābhidhānopapattir iti ।।
atrānantaraṃ parīṣṭisūtrapratijñātāṃ nimittaparīkṣām avatārayituṃ sūtram satsamprayoge puruṣasyendriyāṇāṃ buddhijanma tat pratyakṣam animittaṃ vidhyamānopalambhanatvād iti tad idaṃ vṛttyantare animittād avacchidya tat pratyakṣam ityevamantaṃ lakṣaṇaparaṃ vyākhyātam tad etad upanyasya dūṣayati varṇyata iti asyārthaḥ dharmasya nimittaṃ parīkṣitavyamiti hi pratijñātam anantaraṃ ca pratyakṣasya lakṣaṇam ucyamānaṃ na pūrvapratijñayā saṅgacchata iti ।। na paramasaṅgatiḥ, anupayogo apīty āha laṣaṇasyeti lokaprasiddhapramāṇavyavahāriṇo hi mīmāṃsakasya kiṃ tallakṣaṇakaraṇeneti bhāvaḥ dvyaṃśā hi pūrvapratijñā codanaiva pramāṇaṃ pramāṇam eva codaneti tantrārthasaṃkṣepapratijñānam punaś ca parīṣṭisūtreṇa niṣkṛṣyādyalakṣaṇaviṣayatayā na cānyatarāṃśaprasādhanenāpi lakṣaṇābhidhānam upayujyata iti yadi tu naiyāyikādiprasthānam anuvidadhatā pratyakṣasya lakṣaṇaṃ praṇīyate, tadvad eva hi tatpūrvakaṃ trividham anumānam ityādivadanumānāder api lakṣaṇapraṇayanam āpatitam ity āha kimartham iti ।। syād etat sambhavaitihyayor ivānumānāgamayoḥ pratyakṣāntarbhāvād itareṣāṃ lakṣaṇānabhidhānam iti, tan na lakṣaṇavailakṣaṇyād ity āha nāpīti vaktumantena syād etat lakṣaṇavailakṣaṇyam evāsiddhaṃ, sarveṣāṃ saty evendriyārthasannikarṣe jāyamānatvād iti tan na na hi cakṣuṣā sannikṛṣṭadhūmo apy aviditāsmṛtavyāptir anumimāno vahnim upala te ata indriyaliṅgaśabdasādṛśyā nyathāsiddhabuddhisamupalambhakapramāṇābhāvā eva yathākramaṃ pratyakṣādipramāṇodaye sādhanam iti sādhanabhedāl lakṣaṇavailakṣaṇye sati nānyonyāntarbhāvopapattiḥ tad idam āha na ceti ।। na ca vācyaṃ sarvādau pratyakṣalakṣaṇābhidhānād eva tatpūrvakatvenetarāṇi lakṣitānīti pṛthaglakṣaṇānabhidhānam iti, tatpūrvakasmṛtyādīnām aprāmāṇyadarśanenābhāsasaṅkaraprasakter ity āha na cāpīti ।।
na ca sāmānyātideśalakṣaṇam iva viśeṣātideśalakṣaṇaṃ pratyakṣalakṣaṇoktir anumānādīnāṃ pāramārthimaṃ lakṣaṇam ākṣipati, tena vinā tadupapatteḥ sāmānyaṃ tu nānākṣiptaviśeṣam ātmānaṃ labhata ity ākṣipaty arthaviśeṣam tad etad āha pratyakṣeti ।। yadi tu vinaiva kāraṇena pratyakṣalakṣaṇokter itareṣāṃ tatpūrvakatvam āśrīyate, hanta atatpūrvakatvam api vāṅmātreṇa śakyam āśrayitum ity āha tadukter iti tadapūrvaṃ yasyeti vigraho darśayitavya iti ।। sidhyatu vā pratyakṣalakṣaṇokter anumānādīnāṃ tatpūrvakatvam yas tv eṣām avāntaralakṣaṇabhedaḥ svarūpaṃ ca, saṃkhyā ceyanti pramāṇānīti, tat sarvaṃ na sidhyatīty āha na ceti ।। syān mataṃ - prasiddhāny evānumānādīni pramāṇāni, kim amīṣāṃ lakṣaṇakaraṇeneti tat pratyakṣe api samānam ity āha prasiddhatvād iti ato bahuṣu pramāṇeṣu yad ekalakṣaṇakaraṇaṃ tad anyaparisaṃkhyārtham eva syāt tad etad āha tenānyeti sūtramantena abhimatapramāṇaparisaṃkhyānaṃ cāyuktam iti bhāvaḥ mūḍhena vā jaimininā pratyakṣamātraṃ lakṣitam ity abhyupagantavyam āpadyeta evaṃ cātmīyam ajñānam ṛṣer āropitaṃ bhaved ity āha mūḍhena veti nāntena api ca vākyabhedo nāmāgatyā kvacid āśrīyate yathāgnayaś ca svakālatvāt ity atra vakṣyate na ceha sūtre kiñcid anupapannaṃ dṛśyate yad bhittvā vyākhyāyata ity āha sambhavatīti ।।
sūryaraśmitaptoṣarādisaṃyuktanayanajanyāḥ saṃśayāś ca sthāṇvādisaṃyuktanayanajanmāna iti pratyakṣatām aśnuvīran seyam ativyāptir iti alpaṃ cedam asmābhir uktaṃ tadābhāseṣu tulyatvād iti ekaṃ tu svapnajñānaṃ varjayitvā sakalapramāṇāpramāṇasajātīyavijātīyajñānamātrasādhāraṇam idaṃ lakṣaṇam ity āha svapneti liṅgaśabdasadṛśādisambaddheṣv evendriyeṣv anumānādipramāṇapañcakotpattir iti bhāvaḥ ।। svapnajñānavarjane kāraṇam āha taddhīti bāhyendriyasamprayogābhāvābhiprāyeṇa cedam uktam svapne tv ātmamanodehaiḥ saṅgatir astyeveti tad apy anena lakṣaṇena vyāpyata iti darśayitavyam iti svapnajñānātiriktaṃ tu yat kiñcid bhrāntyādi, tat kenacit samprayoge saty eva jāyata iti pratyakṣam āpadyetety āha kenacid iti yathā kenacit samprayoge bhrāntyādir bhavati, tathā pūrvam evāsmābhir vivṛtam ādiśabdena pramāṇasaṃśayayor upādānam iti ।। yadābhāsaṃ hi vijñānaṃ tatsaṃyoge tad iṣyate । iti vakṣyate ato bhavanmate grāhyaviśeṣaṇānupādānād grāhyasamprayogajam anyasamprayogajaṃ vā jñānaṃ pratyakṣam āpadyeta ato asti mahān vakṣyamāṇena viśeṣa iti ।।
yata eva yathāvasthitam idaṃ sūtraṃ na pratyakṣaṃ lakṣayituṃ kṣamate, ata eva vṛttikāreṇāpi prāsaṅgikalakṣaṇakaraṇe vyatyayena paṭhitam ity āha asāmarthyaṃ ceti ।। prakṛtam ativyāpakatvaṃ lakṣaṇasyopasaṃharati teneti ।। tad yadi samprayogamātrajaṃ jñānaṃ sūtrakārasyābhimatam abhaviṣyat, tadā viśeṣaṇopādānam anarthakam āpatsya na hy asamprayogajaṃ pramāṇam apramāṇaṃ vā jñānam asti ato viśeṣaṇopādānasāmarthyād eva grāhyaviśeṣaṇam avagamyate ato na kiñcid dokṣyatīti etad eva[]dūṣayati etad eva hīti evaṃ hi manyate naivaṃvidhenottareṇa vyutthito bodhayituṃ śakyate tasya hy etad eva pratipādyaṃ yat tvanmate[]viśeṣaṇānarthakyaṃ, lakṣaṇasya cātivyāptyādibhir asiddhir iti ।। bāhyendriyavyāpārādinirapekṣaṃ svapnajñānam iti tanmātraṃ varjayitvā sarvam eva pratyakṣaṃ prāpnuyād iti ādiśabdena cādṛṣṭamātrodbodhitasaṃskārakāraṇikā smṛtir abhipreteti tasmād anupāttam evātra[]samagraṃ pratyakṣalakṣaṇam iti na tad vidhātum anuvadituṃ vā śakyam ity āha tasmād iti yat pratyakṣaṃ tad evaṃlakṣaṇakam[]iti lakṣaṇavidhiḥ yad evaṃlakṣaṇakaṃ[]tat pratyakṣam iti lakṣaṇānuvādaḥ na cānukto artho vidhyanuvādabhāg bhavati, ubhayor api sādhāraṇatvād abhidhānasyeti ।।
evaṃ lakṣaṇaparatāṃ pratyākhyāyānabhimatavacanavyaktinirākaraṇapurassaram abhimatāṃ sūtrasya vacobhaṅgim āha teneti dvābhyām etad uktaṃ bhavati yad evaṃlakṣaṇakaṃ tat pratyakṣam iti naiṣa sūtrārthaḥ kiṃ tarhi yallokaprasiddhaṃ pratyakṣaṃ tasya satsamprayogajatvaṃ nāma dharmo asti taddharmakatvāc ca vidyamānopalambhanatvaṃ bhavati tataś ca bhaviṣyaty avidyamāne dharme animittateti ।। nanu śābare api pratyakṣam animittam, evaṃ lakṣaṇakaṃ hi tad ity ucyate tadalakṣaṇaparatve sūtrasyānupapannam ata āha evam iti ayam abhiprāyaḥ śābarā api ye lokaprasiddhalakṣaṇānuvādenānimittatvaṃ vidadhati tān api na mṛṣyāmahe, sampūrṇalakṣaṇābhidhāne sūtrasyāśakteḥ ato lakṣaṇoktir iha liṅgavivakṣayaiva yathā dhūmo lakṣaṇam agneḥ, evaṃ vidyamānopalambhanatvam animittatvasya lakṣyate hi tat teneti bhāṣyakārasyābhimatam iti ।। yal liṅgaṃ yasya ca, tadubhayam api vyanakti yata iti vidyamānopalambhanatvaṃ nāma dharmo liṅgam animittatā tu liṅgi yadi tu talliṅgam asiddham iti kaścid brūyāt, taṃ prati satsamprayogajatvahetvantaraprasiddhena tenānimittatādhigantavyeti prasiddhenety uktam iti ।। kutaḥ punar hetvantarasyaiva prasiddhiḥ, ata āha pratyakṣatvam iti etad uktaṃ bhavati traya ete prayogāḥ pratyakṣam animittaṃ vidyamānopalambhanatvāt vidyamānopalambhanatvaṃ ca satsamprayogajatvāt satsamprayogajatvaṃ ca pratyakṣatvāt atra ca vidyamānopalambhanatvasya vyaktam eva pañcamyā hetutvam upāttam itarayos tūpādānenaiva hetutvaṃ sūtritam iti draṣṭavyam iti ayaṃ ca pratyakṣaṃ yajjane siddham ity asyaiva prapañco veditavyaḥ tathā hi tatraiva vidyamānopalambhanatvād animittatvam, evaṃdharmakatvopāttasatsamprayogajatvād vidyamānopalambhanatvaṃ, pratyakṣaṃ yajjana iti ca pratyakṣatvād evaṃdharmakatvam uktam idaṃ hi tatrākūtaṃ pratyakṣaṃ sadevaṃdharmakaṃ bhavatīti idaṃ tv iha vaktavyam kim anayā prayogaprapañcaracanayā vimatipadāspadaṃ hi pratyakṣam animitaṃ pratyakṣatvād ity etāvatāpīṣṭaṃ sidhyaty eva tat tu śuṣkatarkahetor udbhāvakatvān na tathāśritam iti samādhātavyam evaṃ hi śrutisādhāraṇyamātreṇānimittatvam uktam iti manvīran na ca śrutisāmānyamātreṇaiva sarvasādharmyaṃ bhavati na hi bhavati gopadās padaṃ vāg iti viṣāṇavatī vidyamānopalambhanatvād animittatvam ucyamānaṃ cittaṃ bhāvayati kathaṃ ca[]vidyamānopalambhanam anāgate nimittaṃ bhavati kathaṃ ca satsamprayogajam avidyamānopalambhanam vartamānasamprayogajaṃ hi satsamprayogajam abhidhīyate, sacchabdasya vartamānavacanatvāt na cānāgatena dharmeṇa vartamānaḥ samprayogaḥ sambhavati sambandhidvayādhāro hi sambandhaḥ nāsāv anyatarasminn avartamāne vartata iti yuktam abhidhātum evaṃ pratyakṣaśabdo api pratyutpannendriyasamprayogādhīnavṛttir nāvartamānasamprayogaje vartitum arhatīti yuktaṃ kramābhidhānam prapañcarūcayaś ca mīmāṃsakā iti yuktaṃ prapañcābhidhānam ।।
yadi pratyakṣam eva, tan na pakṣasapakṣayor abhedāpātāt tac cāyuktaṃ siddhasādhyayor bhedāt sādhyo hi pakṣaḥ siddhaś ca sapakṣaḥ na caikam eva siddhasādhyasvabhāvam ity upapadyate siddhaṃ cāsmadādipratyakṣasya dharme animittatvaṃ, kiṃ[]tatsādhanena ata āha asmadādāv iti ayam abhiprāyaḥ pratyakṣaviśeṣaṃ pakṣīkṛtya pratyakṣāntaraṃ sapakṣīkriyate iti na pakṣasapakṣayor ekatā nāpi siddhasādhyateti ।। evaṃ svamatena sūtraṃ vyākhyāyedānīṃ parapakṣoktān doṣān iha pariharati prakṛteneti parapakṣe hi prakṛtāsaṅgatir uktā seha nāsti codanaiva pramāṇam iti hi pratijñātam tac ca pratyakṣānimittatvapratipādanenaiva[] śeṣāṇām apy anumānādīnām aprāmāṇyadarśanenāvadhāritarūpaṃ sidhyatīti kathaṃ punaḥ pratyakṣānimittatve satyanumānādīnām apy animittatvam na hi pratyakṣam anāgatātivṛttayor asamartham ityanumānenāpi[]tathā bhavitavyam meghonnatinadīpūrābhyām anāgatātivṛttāyā vṛṣṭer ananumānaprasaṅgād ata āha tad iti ayam abhiprāyaḥ vyāptisaṃvedanādhīnajanmatvād anumānasya nityaparokṣeṇa ca dharmeṇa vyāptisaṃvedanāsambhavād anumānodayābhāvaḥ na ca vṛṣṭyādau prasaṅgaḥ teṣāṃ dṛṣṭapūrvakatvena vyāptisaṃvedanopapatteḥ ādiśabdena dharmasādṛśyam upādatte etac copariṣṭāt prapañcayiṣyata eveti ।। animittatvaṃ śakyāvagamam iti na pṛthaṅ nibadhyate yathā vakṣyati pratyakṣadvāratvād anumānādīnām[]apy akāraṇatvam iti lakṣaṇānupayoge[]'pi yaḥ paryanuyogo dattaḥ, so apy atra lakṣaṇānabhyupagamād eva nāstīty āha na ceti ।। tathā grāhyaviśeṣaṇānupādānād anumānādyanupasaṅgrahāc ca nyūnaṃ lakṣaṇaṃ, sarvasaṃvidāṃ ca satsamprayogeṇāvyabhicārāt satsamprayoganirdeśo atiricyata ityādy api yad uktaṃ tad apy atra nāśaṅkyata ity āha na ceti lakṣaṇakaraṇasya hi nyūnātirekādayo doṣāḥ nālakṣaṇe prasajantīti etad dhy atra sarvathā pratipādyaṃ yallokaprasiddhaṃ pratyakṣaṃ tad evaṃdharmakam iti sampūrṇaṃ tu pratyakṣasya svarūpam anenābhidhīyatāṃ mā vā na nas tatra tātparyam ataś cānyaparatvāt sūtrasya lakṣaṇapakṣoktā mṛgatṛṣṇādisaṃvidām api pratyakṣatā nāpadyate ity āha sarvatheti ।।
tasmād bhūtam abhūtaṃ vā yadyad evātibhāvyate । bhāvanābalaniṣpattau tatsphuṭākalpadhīḥ phalam ।। sa karuṇām evābhiniviśate abhyāsātiśayāc ca sā tasya prakarṣakāṣṭhām āsādayati sa kāṣṭhāprāptaprakarṣakaruṇo duḥkhottarān saṃsāriṇo dṛṣṭvā dūraṃ dūyamānamānasaś cintayati katham etān uddhareyam iti tataḥ sa puruṣārthasādhanam anvicchan dhyānāya prayasyati tataś cirābhyāsān niṣpannadhyāno dharmādharmāv apy aparokṣam īkṣate anyan mataṃ - saṃsāriṇo hīndriyādhīnajñānajanmānaḥ prāgbhavīyaka[]rmārjitadehendriyā hi te ato yuktaṃ yaddehendriyānuvidhāyisaṃvedanā bhavantīti yadā punar amī yogābhyāsād eva prakṣīṇanikhilajñānakarmāśayā bhavanti, tadā dehendriyair vimucyante tadā niyāmakābhāvāt svayaṃ ca prakāśasvabhāvatvāt sarvam atītādi budhyante atas tān prati vidyamānopalambhanatvam asiddham iti tatpratibodhanāya lokaprasiddhaṃ sad ityādy ayaṃ jaiminir āheti tān indānīṃ pratibodhayati na lokavyatiriktam iti ayam arthaḥ teṣām api pratyakṣaṃ na lokottaraṃ bhavitum arhatīti ।। nanu ca śeṣahetuprasiddhaye pratyakṣatvaṃ hetur iti pūrvam uktam katham idānīṃ tena vidyamānopalambhanatvaṃ sādhyate, ata āha -[]satsamprayogajatvam iti ayam abhiprāyaḥ nāyaṃ śāstrīyo hetukramaḥ, yena tadatikrame doṣo bhavati ato vyāptibalena śakyam anenāsmadādipratyakṣavad ubhayaṃ sādhayitum iti yatheṣṭābhidhānam iti ।।
prayogadvayena darśayati teṣām iti dvayena tatas tv eveti avartamānaviṣayatvād evety arthaḥ yadi tu nirākṛtasvapakṣo bauddho apratyakṣaśabdavācyam eva tat pramāṇāntaram iti brūyāt, tadarthaṃ pramāṇatvanirākaraṇam etac ca sūtrakāreṇaiva satsamprayogagrahaṇasāmarthyād evopāttam iti sad ity etena kathyate ity uktam iti ।। anyan mataṃ - siddhānāṃ khalu dharmānugrahavaśenānāgatādiviṣayā pratibhaiva jāyate sā cādyatve kvacid asmadādīnām apy utpadyate yathā śvo me bhrātāganteti prāyeṇa tv ṛṣīṇāṃ tajjñānam utpadyata ity ārṣam ity ucyate yathāhuḥ ārṣaṃ siddhadarśanaṃ ca dharmebhyaḥ iti tan nirākaroti laukikīti ayam arthaḥ yoginām ṛṣīṇāṃ vā pratibhā nārthaniścayāya prabhavati, pratibhātvād asmadādipratibhāvat asmadādīnāṃ hi visaṃvādabhūyiṣṭhā pratibhopalabhyata iti ।। evaṃ tāvad vidyamānopalambhanatvasya hetor asiddhim āśaṅkya satsamprayogajatvād iti yad uktaṃ tad vivṛtam idānīṃ bhaviṣyattvasya hetor anaikāntikaśaṅkānirākaraṇārthaṃ yad uktaṃ tad vivṛṇoti avidyamāneti ayam arthaḥ yadi satsamprayogajaṃ pratyakṣam iti nocyeta, tato avidyamāne api saṃyoge yogināṃ kvacit pratyakṣaṃ jāyata iti tasya bhaviṣyaty api dharme śaktir anivāritā syāt tataś ca bhaviṣyattvasya hetor anaikāntikatvam[]iti sadityādi jaiminir āheti ।। nanu bhaviṣyattvād dharmo na pratyakṣa ity ucyate, tad yadāsau bhaviṣyaṃs tadā mā nāma pratyakṣo bhavatu yadā tu pravartate tadā kin nāma na pratyakṣeṇānubhūyate, ata āha pratyakṣa iti ayam abhiprāyaḥ anuṣṭhānārthaṃ hi pramāṇam anviṣyate tadanuṣṭhānāt prāg evānveṣyam na cānuṣṭhānāt prāg dharmo astīti kathaṃ pratyakṣo bhaved iti kim idānīm anyenānuṣṭhito vidyamānaḥ pratyakṣo[]dharmaḥ nety āha anuṣṭhita iti na pratyakṣa iti sambandha iti atra kāraṇam āha phalasādhanarūpeṇeti bhaved etad evaṃ yadi dravyādayaḥ svarūpeṇa dharmā bhaveyuḥ phalasādhanarūpeṇa caite dharmā iti tādrūpyeṇa ca dharmatvam ity atroktam tac ca rūpam anuṣṭhānakāle nāsti āmuṣmikaphaleṣv atra phalasyābhāvāt aihikaphaleṣv api cireṇa nirantarayor hi sādhyasādhanayoḥ sādhanaṃ pratyakṣaṃ bhavati mardanasukhayor iva iha tu phalakāle sādhanaṃ cirātivṛttaṃ, sādhanakāle phalam ajātam iti na phalasādhanaṃ pratyakṣam śaktis tu sarvabhāvānāṃ nityaparokṣaiva tena na tadviśiṣṭo dharmaḥ pratyakṣo bhavatīti ।।
prakṛtam idānīṃ vidyamānopalambhanatvena pratyakṣasya dharme animittatvam upasaṃharati - asmad[]iti dharmentena dhyāyināṃ pratyakṣaṃ vidyamānopalambhanaṃ sad dharme na pramāṇam asmatpratyakṣavat vakṣyamāṇahetvapekṣayā caśabdaḥ neṣyata iti vakṣyamāṇena sambandha iti ayaṃ ca sūtrakāreṇopapattikramoktyā sarveṣāṃ cittaṃ bhāvayituṃ[]hetukramo darśitaḥ śakyate ca pratyakṣatvamātreṇaivānimittatā sādhayitum ity āha pratyakṣatvād iti ।। sad ity asadvyudāsāya na niyogāt sa gaṃsyate । samprayogo hi niyamāt sata evopapadyate ।। iti etad anabhyupagamena nirākṛtya karmadhārayasamāsam eva darśayati avidyamāneti asyārthaḥ nāyam arthaḥ sūtrasya satā samprayogaḥ satsamprayoga iti kiṃ tarhi saṃś cāsau samprayogaś ceti karmadhārayo ayam sacchabdaś ca vidyamānavacanaḥ tad ayam artho bhavati vidyamānasamprayogajaṃ pratyakṣam iti tataś ca yat teṣām avidyamāne arthe ityādinā yogijñānasya pratyakṣatvanirākaraṇam uktaṃ tad evaṃ labhyate vartamānārthavācino hi sacchabdasyāsad[]vyudāsaḥ sa katham asati tasmin sidhyet ayaṃ ca sūtrārthaḥ satīndriyārthasambandhe iti vyācakṣāṇena bhāṣyakāreṇokta iti draṣṭavyam iti ।।
nanv ayam artho nimittasaptamyaivātra labhyate na hy asatsamprayogo nimittaṃ bhavati ata āha sasamyeti ayam abhiprāyaḥ satyam avartamānaḥ samprayogo nākṣaje jñāne kāraṇam api tu tam api kecit kāraṇatayā manyante tad iha samprayoga ity etāvati śrute sati bhāviny atīte ceti yatheṣṭaṃ kalpayeyuḥ atas tatkalpanānirākaraṇārthaṃ vyaktam eva jaimininā sadviśeṣaṇam upāttam iti ।। vyākhyātaḥ sacchabdaḥ saṃśabdam idānīm anusandhatte samyag iti samyakprayogaḥ samprayogaḥ tena duṣprayogo nivārito bahvatīti āha viśekṣyati bhavān samā prayogaṃ, prayogam eva[]tāvadādau bhavān vyākurutām ata āha prayoga iti rūpādisaṃvitkāryonneyam indriyāṇāṃ vyāpāraṃ prayogāparaparyāyam ācakṣata iti ।। kaḥ punar atra duṣprayogaḥ yaḥ saṃśabdena vyāvartyate, ata āha duṣṭatvād iti kathaṃ punar asau duṣṭaḥ prayogasya hy atyāsattyādayo doṣāḥ na ca te śuktisamprayuktacakṣuṣo bhrāmyato doṣā bhavanti viṣaya eva tu tatra sādṛśyad ūṣito viparītakhyātihetuḥ ata āha rajatekṣaṇād iti ayam abhiprāyaḥ jñānakāraṇaṃ hi samprayogaḥ sa duṣṭo anyadanyātmanā bhāsayati, kāraṇadoṣāvinābhāvāt kāryadoṣasya aduṣṭas tu samyagjñānaṃ janayati sarvakāraṇadoṣābhāvena ca tasya samyaktvaṃ bhavati yadā punar indriyārthayor anyatarad api duṣyati, tadā tadāśritaḥ saṃyogo api duṣṭo bhavati ataḥ saṃyogasya svadoṣā atyāsattyādayo viṣayadoṣāś ca sādṛśyādayo dūṣakā bhavanti tad iha śuktau rajatam iti gṛhyamāṇāyāṃ kāryadoṣāt śuktikāyogo duṣṭa ity avagamyate ato asau samyagarthavācinā saṃśabdena vāryata iti evañ cāvayavavyākhyāyām āśrīyamāṇāyāṃ lokasiddhalakṣaṇānuvādenāpy animittatvavidhir na duṣyatīty āha evam iti ।। tathā yad api bauddhaiḥ prāptivacanaṃ prayogaśabdaṃ manvānaiḥ śrotracakṣuṣor aprāpyakāritvād avyāpakaṃ lakṣaṇam ity uktaṃ, tad api vyāpāramātravacanaṃ prayogaśabdaṃ vyācakṣāṇair asmābhiḥ parihṛtam ity āha tataś ceti vyāpāramātravācitvād aviruddham ity uparitanena sambandha iti ।।
sāntaragrahaṇaṃ na syāt prāptau jñāne adhikasya ca । grahaṇaṃ tat kilobhayam api na syāt, prāpyakāriṣu tvagādiṣv adarśanāt tad etad uktaṃ bhavati yat prāpyakāri na tat sāntaram adhikaṃ ca vedayati, yathā kāyaḥ na ca tathā śrotracakṣuṣī ity āvītahetuḥ upālambhe kilaśabdaḥ ubhayasyāpi samādhāsyamānatvād iti ārjavāvasthānaṃ vā samprayogo abhimata ity āha yadi veti ārjavāvasthitasya hi rūpādijñānam utpadyate tatraiva samprayogaśabdopacāraḥ tvagādiṣu samprayogaśabdārtho jñānahetur upalabdhaḥ tad idam ārjavāvasthānam api taddhetutayā tathā vyapadiśyate evam eva vyāpāre api darśayitavyam iti ।। kāryalakṣitayogyatālakṣaṇo vā yaḥ śabdārthayor iva rūpādicakṣurādyoḥ sambandhaḥ samprayoga ity āha yogyateti athavāstu sāṅkhyādisiddhāntasiddhaḥ prāptirūpa eva sambandhaḥ nātrāpi kiñcid duṣyatīty āha sāṅkhyādīn iti nirjitya hi sāṅkhyādīn prāptipakṣo atra dūṣyate na ca te nirjetuṃ śakyāḥ aprāpyakāripakṣe hi sūkṣmavyavahitaviprakṛṣṭādīnām aprāptatvāviśeṣeṇa grahaṇaprasaṅgād iti bhāvaḥ ।। anumānenāpi śrotracakṣuṣoḥ prāpyakāritvam avagamyate ity āha tayor iti tayoḥ śrotracakṣuṣor ity arthaḥ cakṣuśśrotre prāpyakāriṇī, bāhyendriyatvāt tvagindriyavad iti nanu ca karṇaśaṣkulī cakṣurgolakaṃ ca śarīrastham evopalabhyate, kathaṃ tat prāpyakārīty ucyate tad etad eteṣāṃ tāvat prāpyakārivādināṃ sāṅkhyānāṃ matena samādadhāti kecid iti evaṃ hi sāṅkhyā manyante āhaṅkārikayoḥ śrotracakṣuṣor vṛttiḥ śarīrād bahir bhavati arthadeśaṃ prāpnoti sā ca kāryadarśanonneyā yathākāryam avatiṣṭhata iti ।।
nanv adhiṣṭhānam evendriyaṃ, tatroddharaṇapūraṇādinigrahānugrahadarśanāt itarathā tadasambhavāt yadi hy adhiṣṭhānātiriktam akṣaṃ bhavet, tarhy adhiṣṭhānasaṃskāro anarthakaḥ syāt, ata āha cikitsādīti ayam abhiprāyaḥ yadīndriyam adhiṣṭhāne na sambaddhaṃ bhavet, tato adhiṣṭhānasaṃskāras tasyopakārako na syāt adhiṣṭhānādhāraṃ tu tat atas tasyaivādhārabhūtasyādhiṣṭhānasya saṃskāra ādheyasyendriyasyopakārako bhaviṣyati gajāśvaparyāṇasaṃskāra ivārohakasyeti ।। nanv evam api golakādhikaraṇasyaiva tatsaṃskāra upakārako bhavatu, tasya tv asambaddhasya bhāgasya golakena golakasaṃskāro nopakārakaḥ syāt tena ca saṃskṛte na prayojanam tasyaiva prāptatvena prakāśakatvāt ato yat prakāśakaṃ tat saṃskartum aśakyam asambandhāt yac ca śakyaṃ na tena saṃskṛtena prayojanam, asambaddhasya hi bhāgasya prakāśayitum aśakteḥ, ata āha taddeśa iti ayam abhiprāyaḥ ekaivendriyavṛttir anugatādhiṣṭhānadeśasambandhā arthadeśaṃ yāvat prāptā, ato adhiṣṭhānadeśa eva saṃskāraḥ sarvopakārako bhaviṣyati yathā pādayoḥ prayuktaḥ saṃskāro dūrasthasyāpi cakṣuṣa upakārako bhaviṣyatīti ।। ity uktam ato adhiṣṭhānādhikaparimāṇārthadarśanāt pṛthvagrā kalpayiṣyate nirantaradarśanāc ca santatā ato yatra yādṛśaṃ vṛttibhāge pārthavaṃ pṛthutvaṃ bhavati, tadanurūpam evādhiṣṭhānādhikaṃ mahīdharādi gṛhyate amūrtāyā api vṛtter aupādhiko vyomna iva bhāgavyapadeśaḥ yad eva tayā prakāśyate tadaupādhikam eva bhāgavyapadeśaṃ labhate iti na ca vācyaṃ yadi vṛttir gatvārthaṃ prakāśayati kim iti tarhi nitāntadūravartino api bhāvān na prakāśayatīti yāvati hi dūre kāryam upalabhyate tāvantam evādhvānam asau sarpatīty adhikadarśanavat kalpanīyam ity āha dūre apīti ।। nanv evam api yadīndriyavṛttyārthāḥ prakāśyante, sā tarhi nirgatya gatāsty eveti kiṃ na pihitendriyasyāpi bhāvā bhāsante, ata āha dīpaprabheti nāvaśyaṃ pihitendriyasya vṛttir asti kāryābhāvāt tu sā dīpanāśe prabhāvannimīlayato api naṣṭety unnīyata iti ।।
astu vā adhiṣṭhānapidhāne api vṛttiḥ ātmaprayatnānugṛhītā tu sā ātmany artham upanayati adhiṣṭhānapidhāne hy ātmanaḥ prayatnocchedāt prayatnānadhiṣṭhitayā tayānupanīto artho nātmanānubhūyata ity āha adhiṣṭhāneti ।। sāttvika ekādaśakaḥ pravartate vaikṛtād ahaṅkārāt । gandhasyābhivyañjakaṃ dṛṣṭam yathā nimbatvak candanagandhasya tatkaṣāyapariṣiktasya hi candanasya sphuṭataraṃ gandho abhivyajyate na cādbhir asāv abhivyajyate, kevalānām anabhivyañjakatvāt vāyunāpi bahiḥ sparśābhivyaktir upalabdhā, yathā hemantaśiśirayor viyati vitatānām apāṃ sūkṣmatvād anupalakṣyamāṇānāṃ vāpi vāte śītasparśo avagamyate na cāsau vāyoḥ anuṣṇāśītasparśatvād vāyoḥ ato rūpābhivyañjakaṃ cakṣus taijasam āpyaṃ rasanam abhivyañjakaṃ ca rasasya ghrāṇaṃ pārthivaṃ gandhasya vāyavīyaṃ tvagindriyaṃ sparśasya śrotram idānīṃ kiṃprakṛtikam tad api bhautikam indriyatvāt kiṃ punarbhūtaṃ tasya prakṛtiḥ ākāśa iti vadāmaḥ tathā hi dvividhaṃ kāryaṃ sarvabhūtānāṃ śarīram indriyaṃ ca ākāśasyāpy avakāśadānena śarīropakārakatvāt kāryakāraṇatvam atas tasyāpīndriyeṇa kāryeṇa bhavitavyam tatrendriyāntarāṇāṃ bhūtāntaraprakṛtitvād ākāśam eva śrotrasya prakṛtir iti niścīyate api ca svaguṇam eva bhūtāntarāṇi vyañjayanti na ca teṣāṃ śabdo guṇaḥ, ākāśaguṇatvāt ata ākāśam eva tasyābhivyañjakam iti yuktam evañ ca dṛṣṭānusāriṇī kalpanā kṛtā bhavati santi hi deheṣu pṛthivyādibhūtabhāgāḥ kḷptagandhādyabhivyaktiśaktayaś ca bahir iti śarīre api vartamānānāṃ teṣām eva vyañjakatvānumānaṃ yuktam evañ ca prāptir api sa rthitā bhavati tvagghrāṇarasanānāṃ hi sthitam eva prāpyakāritvam śrotrasyāpi karṇacchidraparimitanabhaso dharmādharmopagṛhītasya svadeśa eva vibhuṃ śabdaṃ prakāśayataḥ prāpyakāritvam eva tejaso hi visaraṇasvabhāvasya cakṣuṣo nirgatasyārthadeśaprāptir upapannaiva anudbhūtarūpatvāc ca tasya rūpānupalambhaḥ ata evāgnitejasaḥ pṛthvagrādikalpanā ca tasya kāryadarśanānusāreṇa mūrtatvād upapattimatī sarvatra ca yathākāryadarśanaṃ yogyatāsanāthā prāptir indriyārthayoḥ sambandha iti darśayitavyam ato na kācid atiprasaktir vaktavyā yathā vakṣyati prāptimātraṃ hi sambandhaḥ iti ataḥ siddham indriyāṇi bhautikāni prāpyakārīṇi ceti ।। tac cāyuktaṃ, vibhoḥ puruṣasya sarvabhāvair eva samprayogāvyabhicāreṇa viśeṣaṇopādānavaiyarthyāt indriyāṇāṃ ca bhautikānām acetanatvāt cetanā hi buddhir iti sarvalaukikāḥ parīkṣakāś ca manyante na punarindriyavyāpāro buddhir iti sāṅkhyā hīndriyavṛttau buddhiśabdam upacaranti tatra teṣām eva paribhāṣāmātram ato atra vaktavyaṃ kīdṛśo atra padānvaya ity ata āha puruṣendriyaśabdāv iti ayam abhiprāyaḥ kim atra vaktavyam bhāṣyakāreṇa puruṣendriyaśabdau vyavahitakalpanayā vyākhyātau yenaivam āha satīndriyārthasambandhe puruṣasya yā buddhir jāyate tat pratyakṣam iti kaḥ punar ayaṃ puruṣaḥ yasya buddhijanmanā sambandhaḥ, ata āha puruṣa iti nātra tātparyamanyaparatvāt sūtrasya paramārthatas tu puruṣo atrātmābhipretaḥ ya ātmavāde prasādhayiṣyate na śarīraṃ, tasya bhautikatvenācetanatvād iti ।।
buddhijanmani puṃsaś ca vikṛtir yady anityatā । athāvikṛtir ātmāyaṃ pramāteti na yujyate ।। pramāṇam ity uktaṃ bhavati na punarvaiśeṣikādivannityam atyantabhinnaṃ samavāyam ācakṣmahe kāraṇadaśāviśeṣa eva kāryajanmety ucyate nāsāv atyantaṃ kāryakāraṇābhyāṃ vyatiricyate ataḥ kim anyadoṣodbhāvaneneti ।। na syāt[]parokṣāparokṣayor ekagocarayor ekadā virodhāt syād etad avyaktagrahaṇam anavasthāyitvād[]vidyutsampāte rūpāvyaktagrahaṇavad iti na pratiṣeddhavyābhyanujñānāt yadi manyate buddher[]anaticirānuvṛttau prakāśasya gatvaratvād vidyutsampāta iva na vyaktaṃ bhāvāḥ prakāśeran, ato nāśutaravināśinī buddhir iti tan na pratiṣeddhavyābhyanujñānāt evaṃ hi vidyutprakāśajanite avyaktabodha utpannamātrāpavargitāṃ buddher bruvāṇo niṣedhyam evāśutaravināśam abhyanujānāti[]api ca viśeṣāgrahaṇe sāmānyamātragrahaṇam avyaktagrahaṇam na tu svagocare kiñcid avyaktaṃ nāmāsti, viṣayābhirūpatvād grahaṇānām viśeṣāgrahaṇaṃ ca tadgrahaṇanimittābhāvād eva, na tu buddher anavasthānāt vidyutprakāśe[]'pi yāvadāśutaravināśinyā dhiyā viṣayīkṛtaṃ tad vyaktam eva viśeṣās tu tatra grahaṇahetvabhāvād agṛhītā eva, na punaravyaktaparicchinnāḥ na hi gṛhītam avyaktaṃ nāma sambhavatīti nānavasthāyitve api dhiyām avyaktagrahaṇāpattiḥ nityabuddhivādinaś cāyam abhiprāyaḥ śabdādhikaraṇe bhāṣyakāreṇa vakṣyata iti ।।
nanu pramāṇaṃ nāma kārakaviśeṣaḥ na cākurvat kriyāṃ kārakaṃ bhavati yadi tu buddhir janitvā na vyāpriyate, katham asau kārakaṃ pramāṇam iti ca sāmānyaviśeṣaśabdābhyām abhidhāsyate, ata āha teneti satyaṃ, na vyāpārasambandham antareṇa kārakatvaṃ bhavati janmaiva tu buddher vyāpāraḥ, vyāpārāntarāsambhavāt tad eva ca vivakṣāvaśāt pramety upacaryate janmanā hi tasyāḥ pramāṇatvaṃ bhavati atas tayaiva kriyayā kārakaṃ pramāṇam iti ca sāmānyaviśeṣaśabdābhyām abhidhānasiddhiḥ caśabdāt pramāṇaṃ cety arthaḥ ।। prayojanam āha tac ceti buddhiḥ pramāṇam ity etāvaty ukte bhūtā bhaviṣyantī vā pramāṇam ity api kecit sambhāvayeyuḥ, yathā sadviśeṣaṇopādāne varṇitam atas tadāśaṅkānirākaraṇārthaṃ jāyamānaviśeṣaṇopādānam bhūtabhaviṣyattvādi pañcamīti[]।। astu vā vaiśeṣikasiddhāntasiddhaḥ svakāraṇe kāryasamavāyo vyatirikta eva janma, tathāpi na kiñcid duṣyatīty āha yadā tv iti sa khalu nityo apīndriyādhīnābhivyaktir iti pratyakṣam apekṣyata iti ।। atra bhāṣyakāreṇa buddhir vā janma vetyādinā pramāṇāniyamo darśitaḥ, tatrābhiprāyam āha pramāṇaphalabhāvas tv iti ayam abhiprāyo bhāṣyakārasya ekam idaṃ sūtraṃ nobhayam utsahate kartuṃ yat pramāṇaṃ ca niyacchati, animittatāṃ ca vidadhātīti bhidyeta hi tathā vākyam tad atrānimittatāmātram eva vidyamānopalambhanāt pratipādyam pramāṇaṃ tu vivakṣāvaśena buddhyādīnām anyatamaṃ bhaviṣyati karaṇaṃ hi pramāṇaṃ, sādhakatamaṃ ca karaṇaṃ, vivakṣādhīnaś ca sādhakatamabhāvaḥ ato yad eva tu bāhyāpekṣayā phalaṃ pratyāsannam iti vivakṣyate tad eva pramāṇaṃ bhaviṣyati tataḥ paraṃ cābhyarhitatvavivakṣayā phalam iti ।।
jāyata iti sarva eva saṃyogaḥ pramāṇam ātmanā vā manaso yoga iti yojanīyam iti ।। eṣu pramāṇeṣu phalaṃ darśayati tadeti indriyādiprāmāṇyapakṣe jñānaṃ phalam ity arthaḥ nanu yadīndriyādi pramāṇaṃ, tena tarhi sadā jñānaṃ janayitavyam eva na ca tad asti, asti khalu pihitacakṣuṣo api cakṣuḥ na ca tad jñāpayati saṃyuktaṃ jñāpayatīti ced, na vyabhicārāt saṃyujyate khalv asya nānārthair nāyanaṃ tejaḥ kiñcid eva tu jāpayati ato vyabhicārād akāraṇam indriyādi jñānajanmanīti, ata āha tatreti uktam idam asmābhir vyāpāravacanaḥ prayogaśabda iti phalānumeyaś cāsau vyāpāraḥ ato yatraiva phalam upalabhyate tatraiva vyāpāravattvāt teṣāṃ pramāṇatvam iti asati tu vyāpāre na phalam utpadyata iti nātiprasaṅga ity āha vyāpāra iti ।। nanv astu vyāpāravāciprayogaśabdapakṣe atiprasaṅgaparihāraḥ prāptivacanatve atiprasaṅgo duṣpariharaḥ asti hi cākṣuṣasya tejaso nānārthaiḥ samprayogaḥ na ca tāvad jñāpayati, kiñcid eva tu kadācit api ca kā ceyaṃ prāptiḥ yadi saṃyogaḥ, sa ca dravyeṇaiveti rūpasaṃvinna syāt atha tenāpi saṃyuktasamavāyād asti sannikarṣa ity ucyate, samāno asau rasādiṣv apīti te api cakṣuṣānubhūyerann iti sarvātmakārthagrahaṇam itīndriyasaṃyogapramāṇapakṣe parair uktaṃ yat tat pariharati na ceti ।। prāptīti ayam abhiprāyaḥ - bhaved ayaṃ doṣaḥ yadi prāptimātram evendriyārthayoḥ sambandhaḥ pramāṇam āśrīyata iti sa tu yogyatāsahāyaḥ yogyatā ca kāryadarśanonneyā ato yad eva yadindriyasaṃyogānantaram anubhūyate tatraiva tatsamprayogasya yogyatvaṃ, netaratra, pramāṇābhāvāt ata eva jighṛkṣitasūkṣmarūpādigrahaṇaprasaṅgo api parihartavya iti kim iti nābhyupeyate, ata āha mā bhūd iti ayam abhiprāyaḥ yo hi jñānaṃ pramāṇam iṣṭvā satsamprayogaṃ pramāṇakāraṇam ātiṣṭhate na tu pramāṇaṃ, tenāpi prāpter aviśeṣāt tvacā rūpāvadhāraṇaṃ mā bhūd iti na prāptimātraṃ sambandho abhyupagantavya iti ।।
atha tu pramāṇaniṣpattau yogyatāsahitā prāptir iṣyate, śakyaṃ tat phalaniṣpattāv api vaktum iti doṣaprasaṅgaparihāratulyatvān naikaḥ paryanuyojyo bhavatīty āha yatheti niyatā hi kācid eva svaviṣayeṇa rūpādinā cakṣurādīnāṃ saṅgatir iti yogyatvād iti tatraiva kāryadarśanayogyatvād ity arthaḥ ।। evaṃ tāvadindriyārthasambandhapramāṇapakṣe atiprasaṅgaparihāro abhihitaḥ idānīṃ dvyāśrayo yogaḥ katham akṣeṇaiva vyapadiśyata iti codyaṃ pariharati yogasyeti asyārthaḥ nedam adṛṣṭapūrvaṃ yadanekair api sambaddham ekenaiva vyapadiśyata iti bhavati hi ḍitthaḍavitthayor mātur ḍitthamāteti vyapadeśa iti āha astv anyatarāśrayo vyapadeśaḥ iha tu niyamenaivākṣeṇa vyapadeśo dṛśyate nārthena mātus tu ḍavitthenāpi kadācid vyapadeśo bhavaty ata āha athaveti asādhāraṇena hi vyapadeśo bhavati jñānasyāsādhāraṇam akṣaṃ, tadartham evākṣāṇāṃ nirmāṇāt arthas tu kāryāntarasādhāraṇaḥ nāsau vyapadeśahetur iti ।। atra cendriyārthasambandhapramāṇapakṣe viṣayabhedo api pramāṇaphalayor nāsty eva, sambandhasyārthāśrayatvād jñānasyāpi tadviṣayatvād iti ātmamanassambandhapramāṇapakṣe tarhi viṣayabhedo bhavet sa hy ātmamanaāśrayaḥ jñānaṃ cārthaviṣayam iti śaṅkate tāvat saṃyoge tv iti[]phalayorantena pariharati neti kāraṇam āha arthe hīti asyārthaḥ yady apy ātmamanassambandho nārthāśrayaḥ, tathāpy arthe vyāpriyate jñānam api tadviṣayam evotpadyata iti vyāpārataḥ samānaviṣayatvam iti ।। atha punarāśrayo viṣayo abhipretaḥ, tadubhayor apy ātmasthatvāt sutarāṃ samānaviṣayatvam ity āha athāpīti ।।
ayam evātmamanassaṃyogo jñānotpatteḥ pratyāsannatayā kārakāntarebhyo viśiṣṭa ity ayam eva pramāṇam ity āha prakṛṣṭasādhanatvād iti ।। sarvasaṃyogapramāṇapakṣe api pūrvoktasamastadoṣaparihāro anusandhātavya ity āha pramāṇa iti indriyaprāmāṇyapakṣe api tasyārthaprāptyā jñānasya ca tadviṣayatvena sphuṭaṃ viṣayasāmyam ity āha pramāṇam iti ।। sarvasavikalpakajñānāni viśeṣaṇajñānapūrvakāṇi, yathā daṇḍy ayaṃ gaur ayaṃ śuklo ayaṃ gacchaty ayaṃ ḍittho ayam iti tad iha viśeṣaṇajñānaṃ pramāṇaṃ viśeṣyajñānaṃ ca phalam viśeṣyajñānasiddhyarthatvāc ca viśeṣaṇajñānasya tatrāpi vyāpārataḥ samānaviṣayatvam iti ।। yadā tu viśeṣaṇam eva boddhavyaṃ pramitsitaṃ bhavati, tadā tarhi kaḥ pramāṇaphalayor vivekaḥ, kathaṃ vā samānaviṣayatvam ata āha viśeṣaṇe tv iti ayam abhiprāyaḥ tatrāpi vijñānadvayam upalabhyate ālocanājñānaṃ hi tatra viśeṣaṇe niścayaṃ prasūte tādarthyāc ca samānaviṣayatvam iti viveka iti ।।
ālocanājñānamātraparyavasāne tarhi ko vivekaḥ, ata āha niścaya iti ayam abhiprāyaḥ ālocanājñāne api hi tad idam iti pratyabhijñānātmakam īdṛśo ayam iti vā niścayātmakaṃ jñānāntaraṃ śabdayojanāśūnyam asty eva, yathā tiraścām anyeṣāṃ vā asmṛtaśabdānāṃ vācakarahitam asādhāraṇaṃ vastu pratipadyamānānām ato asty eva jñānadvayapradarśanāt pramāṇaphalavivekaḥ yadā punarālocite arthe niścayo na jāyata eva, tadā pramāṇatvam eva nāstīty āha nāsāv iti arthāvadhāraṇaphalatvāt pramāṇatvasya, tasya ca tadānīm abhāvād iti ।। āśritā bhavati saiva copapattimatī na hy anyatra sādhanam anyatra sādhyaṃ dṛṣṭam na hi paraśau khadiraṃ prāpte palāśe chidā bhavati, ata āha hānādīti ayam abhiprāyaḥ yat tāvad idam atipratyāsattitṛṣṇayaikatvaṃ pramāṇaphalayoḥ, tadanantaram eva nirākariṣyāmaḥ yat tu viśeṣyajñānasya phalāntaraṃ na dṛśyata iti tan na asti tatrāpi taduttarakālabhāvi hānādi phalam atha jñānasya jñānam eva phalam, evam ihāpi hānādidhīr eva phala[ṃ] bhaviṣyatīti athopakārādismṛtivyavahitā hānādibuddhir na phalam iti kiṃ manyase, astu tarhīyam evopakārādismṛtiḥ phalam ity āha upakārādīti ।। yas tu viṣayaikatvam icchatā pramāṇaphalayor ekatvam āśritaṃ, tadalaukikam ayuktaṃ cety āha viṣayeti ।। yac cedam uktaṃ paraśau khadirāśrite palāśe na chidā dṛśyate iti idaṃ vā kiṃ dṛśyate yat paraśucchedanayor ekatvam iti ato yatra sādhanaṃ vyāpriyeta tatra phalaṃ niṣpadyate tac ca pūrvaṃ pratipāditam eva, na tu sādhanam eva phalam ity abhiprāyeṇāha chedana iti ।।
yadi tūcyate sādhyasādhanayor viṣayabhedo[]na dṛṣṭaḥ ekatvaṃ ca, tadanyatarasmin nāśrayitavye asmabhyaṃ viṣayābhedo rocata iti tan na śakyam idam itareṇāpi vaktum iti sāpahāsam āha bhavata iti ।। yadi tūcyate phalabhūtasyaiva jñānasya karaṇatvam aupacārikaṃ kathañcit kalpyate, na tu pāramārthikam pāramārthikaṃ hi dvirūpatvam ekasya na sambhavati tadaupacārikaṃ karaṇatvam āśritya tadubhayam upapādayiṣyāma iti evaṃ tarhi bhinnayor eva pramāṇaphalayoḥ kathañcid viṣayaikatvaṃ kim iti na kalpyate, tathā saty ubhayaṃ pāramārthikaṃ bhaviṣyatīty āha karaṇatveti tac ca kathañcid viṣayaikatvaṃ pūrvam uktam eva parair iti bauddhāpekṣayā svātmani paraśabda iti ।। prakṛtam idānīṃ pramāṇaphalavivekam upasaṃharati paricchedeti arthaparicchedaphale ātmamanassaṃyogādyānantaryavivakṣayā pramāṇam jñāne ca pramāṇe pūrvam ālocanādijñānaṃ pramāṇam paraṃ tu viśeṣaṇādijñānaṃ phalam iti prakaraṇārthaḥ sarvaṃ cedam evaṃ saty anuvādatvam ity etat pakṣāśrayaṇenoktam iti draṣṭavyam iti ।। viṣayākāra evāsya pramāṇaṃ tena mīyate ।
svasaṃvittiḥ phalaṃ cātra tadrūpo hy arthaniścayaḥ ।। nāmārthena jñānam ādhītyata iti na[]naḥ pramāṇaṃ, tadadhīnajñānavaicitryānupapatteḥ yadi tv ayaṃ viṣayākāro viṣayastha eva, tadā tasmin pramāṇe bhinnārthatvam aparihāryam evety āha pramāṇa iti ।। yadābhāsaṃ prameyaṃ tat pramāṇaphalate punaḥ । grāhakākārasaṃvittyostrayaṃ nātaḥ pṛthak kṛtam ।।
iti tad etad upanyasya dūṣayati svākāraś ceti svasaṃvittis tāvanniṣedhyata ity uktam yaś cāyaṃ svākāraḥ pramāṇatayā kalpitaḥ so api svasaṃvitter anyo nāvagamyate saṃvidrūpataiva jñānasya svākāraḥ tac ca phalam eva kim anyat pramāṇaṃ bhaviṣyatīti viṣayākāras tu bahir eva[]bādhitākārasaṃvitsaṃvihito nāntarvṛttim anubhavitum arhatīti naivam api samānaviṣayatvam upapādayituṃ śakyam iti bhāvaḥ ।। vṛttivirodhena jñānena grahītum aśakyatvād anyasya ca grāhakasyānupalambhanād abhāvaḥ syād ity abhiprāyeṇāha grāhya iti tad evaṃ parapakṣe tritayam eva mānameyaphalātmakaṃ lupyata iti darśitam iti ।। tadatadrūpiṇo bhāvās tadatadrūpahetujāḥ । tatsukhādi[]kim ajñānaṃ vijñānābhinnahetujam ।।
iti evaṃ jñānānāṃ satāṃ grāhyāntarābhāvāt saṃvedanatvam eva, ata āha manasaś ceti ayam abhiprāyaḥ na sukhādisaṃvedanāny api vijñānāntaravidhām ativartante tāny apy antaḥkaraṇena manasendriyeṇa saṃyuktāny ātmaguṇāntarbhūtāny evātmanā pratipadyante ato mātṛmeyamānamitayas tatrāpi bhidyante yat tu jñānakāraṇatvena jñānatvam uktaṃ, tatra kiṃ samavāyikāraṇaṃ sukhasya jñānamāhosvinnimittam na tāvat pūrvaḥ kalpaḥ, teṣāṃ jñānavadātmasamavāyitvāt nimittatvaṃ tu sarvārthakriyāsvaviśiṣṭaṃ jñānasyeti tāsām api jñānatvāpātaḥ tasmān na kiñcit svasaṃvedanam iti yad uktaṃ paraiḥ sarvacittacaittānām ātmasaṃvedanaṃ pratyakṣam iti, tat pratyuktaṃ bhavatīti ।। vyāvartyam asti, yathā bauddhasyaiva sāmānyam asmākaṃ tu sambaddhavartamānaviṣayaṃ pratyakṣaṃ, na sāmānyaviśeṣayor anyatarad api vyāvartyam iti kiṃ viṣayanirdeśeneti ।। nanv atra bhāṣyakāreṇa pratyakṣam animittam, evaṃlakṣaṇakaṃ hi tat ity uktam ato yad evaṃlakṣaṇalakṣitaṃ tannāmānimittaṃ bhavatu bauddhādilakṣitaṃ tu kiṃ nimittaṃ na bhavatīty āśaṅkyāha lakṣaṇam iti evaṃ hi manyate bauddhādilakṣaṇalakṣitam api yadi laukikaṃ pratyakṣaṃ, tarhi niyataṃ vidyamānopalambhanam no cet pratyakṣam eva na bhavatīti siddhā sarvasyānimittateti ।। ye ca nirvikalpakapratyakṣavādino bauddhāḥ teṣāṃ sutarāṃ dharme pratyakṣasyānimittatety āha nirvikalpaketi atra kāraṇam āha sādhyasādhaneti svargayāgādisādhyasādhanasambandha eva dharmaḥ, nāsāv avikalpya grahītuṃ śakyata iti ।।
sannihitaviṣayabalenotpatter iti ato naivaṃvidhapratyakṣapūrvakatvam anumānādīnām upapadyata iti ।। nanu nirvikalpakapratyakṣapūrvakāṇi kim ity anumānādīni na bhavanti, ata āha na ceti ayam abhiprāyaḥ liṅgādivikalpapūrvakāṇy anumānādīni na teṣāṃ nirvikalpakād evātmalābhaḥ sambhavati na ca vikalpasambhinnānāṃ jñānānāṃ pratyakṣatvam upapadyate āntarālikaviśeṣaṇaviśeṣyārthasmaraṇenendriyārthavyāpārakhyavadhānāt na ca nirvikalpakodaye vyāpṛtaṃ sadarthendriyaṃ punaḥ savikalpakotpattāv api vyāpriyata iti pramāṇam asti, viśeṣaṇādismaraṇasamanantaram sambhavat savikalpakaṃ tadbhāvabhāvāt tatkāraṇakam eva bhavet api ca yadi tadindriyaṃ punaḥ savikalpakotpattāv api kāraṇaṃ, tat prāg apy āsīd iti kiṃ na sahasaivaṃ savikalpakapratyayān api janayet ato nendriyārthasāmarthyajanmānaḥ savikalpakapratyayā iti na pratyakṣam indriyavyāpārāsattimātreṇa tu pratyakṣatve nimīlitanayanasyāpi vikalpaḥ pratyakṣo bhavet yac ca nāmāvikalpakaṃ pratyakṣaṃ na talliṅgādivikalpakam iti na kathañcit pratyakṣapūrvakatvam anumānādīnām upamāne api vanasthasya[]gavayadarśinaḥ[]smṛte nagarasthe gavi yat sādṛśyagrahaṇaṃ,[]tad api nāvikalpya bhavatīti sambandha iti ।। ceti yo api dāhādiḥ śaktyādyarthāpatter nimittaṃ so api yāvat katham idaṃ kadācit kāryam akasmāj jātam iti na vikalpyate, na tāvadarthāpatter nimittaṃ bhavatīti ।। api ca yatra deśāntaraprāptyā sūryasya gatim anumāya gatisādhanaṃ liṅgy anumīyate, tatra kathaṃ pratyakṣapūrvakatvam ity āha yatra ceti liṅgaṃ sūryagatyādīti sambandhaḥ liṅgi tu gatisādhanam atra darśayitavyam iti ।।
pratyakṣapūrvakatve ca gṛhītagrāhitvād anumānādīnām aprāmāṇyaṃ prasajyata ity āha pratyakṣeti nanv anyadā pratyakṣaṃ pramāṇaṃ bhavati, anyadā cānumānādīni pramāṇaṃ bhaviṣyantīty ata āha tair yadeti yady anumānādipravṛttikāle na pratyakṣaṃ pravartate, tadā so artho akṣasya na gocaro bhavatīti kathaṃ pratyakṣapūrvakatvam pratyakṣāvagativelāyāṃ tu gṛhītagrāhitvenāpramāṇam ity uktam eveti ।। athocyeta na brūmaḥ prameyam evānumānādīnāṃ pratyakṣeṇa gṛhyata iti pratyakṣapūrvakatvam api tu liṅgāder anyatarasyādau pratyakṣeṇa jñānāt, tad idam āśaṅkate atha kasyacid iti sarvasya hi jātamātrasya prathamaṃ kiñcit pratyakṣaṃ, tato anumānādīti sadṛśaṃ tatpūrvakatvam iti etad api dūṣayati tadeti atra hi bhaviṣyaṃś caiṣo artho na jñānakāle astīti bhaviṣyattvaṃ dharmarūpasya pramāṇāntareṇājñāne kāraṇam uktam tan na prāpnotīty arthaḥ ।। nivāritena kiṇcit prayojanam tāvatāpi codanaiveti pratijñāyā asiddheḥ tad yadi kvacid eva pratyakṣeṇa gṛhīte anumānādīni pravartanta itīdṛśaṃ tatpūrvakatvam anumānādīnāṃ, tadā pratyakṣeṇa vartamāna eva kvacid arthe vijñāte anumānenāvidhyamāna eva dharmo avagamyate evaṃ pramāṇāntarair api tataś ca bhaviṣyattvena pratyakṣāgrahaṇam akiñcitkaram eva syāt yadi pratyakṣaviṣaya eva tāni pravartanta itīdṛśaṃ tatpūrvakatvaṃ bhavati, tadā pratyakṣāviṣaye tāny api na pravartanta iti pramāṇāntarāvedyatā sidhyati codanaiveti ca pratijñātārthaḥ liṅgād iti pradarśanamātram tair anumānādibhir ity arthaḥ ।। iṣṭavighātakā cedṛśaṃ tatpūrvakatvam ity āha pratyakṣeṇeti ।।
evaṃ dūṣitam anyeṣāṃ matena samarthayate kecid iti kiṃ nāmedam ata āha tatpūrveti evaṃ hi manyate nātra tatpūrvakatvaṃ pramāṇāntarāṇām animittatve hetur ucyate, kin tu pratyakṣānimittatve pratipādite yat tāvat tatpūrvakatayā prāmāṇyasambhāvanam anumānādīnāṃ, tat tāvan nāstīty etad anena bhāṣyeṇoktam iti ।। tv asau kadācid pratyakṣa ity upapāditam ayaṃ cārtho liṅgaśabdaṃ prayuñjānena vārttikakāreṇa darśitaḥ na hy asati vyāptidarśane dhūmo agner liṅgaṃ bhavati na ca vyāptidarśanam asaty agnijñāne evamupamāne api darśayitavyam ādiśabdena sadṛśam upādatta iti ।। yac cānumitānumānaṃ na pratyakṣapūrvakam ity uktaṃ tad apy ayuktam tatrāpi hi yāvad gatitatsādhanayoḥ pratyakṣeṇa sambandho nāvagamyate, liṅgīyagatisādhanaṃ liṅgaṃ ca samprati dṛśyamānā deśāntaraprāptir ādityasya na tāvadanumānaṃ pravartata ity āha anumāneti ।। anumāne sarvatra dharmī dharmaviśiṣṭaḥ prameyo bhavati, na vastusattāmātram dharmānumāne tu dharmo astīti sattāmātram anumeyam āpadyate na ca tad yuktam ity āha sattā ceti yadi tv ihāpi dharmaviśiṣṭaḥ kaścid dharmy eko anumīyeta, taddharmaviśeṣaṇāsiddher ayuktam ity āśaṅkayā sahāha dharmeṇeti ।।
evam upapāditam ananumeyatvaṃ prayogeṇa darśayati tasmād iti ।। na syāt tad ayam īdṛśa kaḥ prayogo bhavati dharmo nopamīyate adṛṣṭasadṛśatvād asādhāraṇavat tathaiva vā nānumīyate nopamīyate svayam anupalambhād gaganakusumavad ity ūhanīyam ।। āha astūpamānānumānayor animittatvam arthāpattis tu prāyaśo atīndriyārthaviṣayā dṛṣṭeti tayaiva jagadvaicitryadarśanaprasūtayā dharmo avagaṃsyate ity āha nanv iti jagadvaicitryam eva darśayati sukhīti īśvaradaridrādibhedena hi sukhiduḥkhyādibhedabhinnaṃ jagad upalabhyate tad evaṃ jagato vaicitryam asati kāraṇe anupapadyamānaṃ kāraṇam avagamayati, tac ca dharmādharmāv iti nanu sukhaduḥkhayos tāvad yad anantaraṃ darśanasadbhāvaḥ, tad eva kāraṇam tatrāpi dṛṣṭam evāsīd iti kim adṛṣṭakalpanayā, ata āha dṛṣṭasyeti saty api ca dṛṣṭe tan na sambhavati avyabhicāri ca kāraṇaṃ kāraṇavidām iṣṭam ato adṛṣṭakalpanaiva prasakteti bhāvaḥ na kevalaṃ sati dṛṣṭe na bhavati, asaty api bhavaty eva yad yasminn asati bhavati tad na tatkāraṇakaṃ ghaṭa iva śaśaviṣāṇākāraṇaka ity āha tadabhāva iti vyabhicāram eva prapañcayati sevādhyayanatulyatva iti ।। etad eva nirākaroti syād evam iti nirākṛte svabhāvavāde adṛṣṭaṃ kalpayituṃ śakyate na ca svabhāvavādo nirākartuṃ śakyate karmaśaktivaicitryasiddhyartham avaśyābhyupagamanīya ity āha karmaśakter iti avaśyaṃ hi phalavaicitryasiddhyarthaṃ karmaṇāṃ śaktibhedo aṅgīkaraṇīyaḥ na hi tatra svabhāvād anyo hetur utprekṣitum api śakyata iti ।।
atha tatra svabhāvo hetur iṣyate, evaṃ tarhi[]so api jagadvaicitryārtham evāstu kim antargaḍunā karmaśaktikalpanayā tad etad āha yathā ceti ।। athocyeta svabhāvo nāmānapāyī bhavati, yathā śītauṣṇye toyatejasor[]iti iha tu dhanavānevākasmād daridraḥ na tat svābhāvikatva upapannam iti kalpanīyam adṛṣṭam iti, yadvināśād asya dhanavināśo jāyata iti astu tarhy anirdhāritarūpā adṛṣṭasiddhiḥ, kim atinirbandhena yas tv ayaṃ vibhāgaḥ idaṃ dharmaphalam idam adharmaphalam iti, sa nāvagantuṃ śakyate na ca tasminn anavagate kim api kāraṇam astīti jñānaṃ kvacid upayujyata ity āha adharma iti ।। etad eva prapañcayati kin nv iti na kevalaṃ dharmādharmaphalaviveko na sidhyati dharmaphalānām api svargaputrādīnāṃ kīdṛśāt karmabhedataḥ siddhir ity etad api na jñāyata ity āha svargaputrādīti ।। na ca vācyaṃ mā jñāyi karmaphalavivekaḥ asti tāvat kāraṇasāmānyajñānam iti tāvatā ca pravṛttyabhāvād ity āha itīti pravṛttyaṅgasya ca jñānasya hānopādānārthibhir mūlaṃ parīkṣyata ity āha pravṛttīti ।।
upasaṃharati tasmād iti sūtrakāreṇāpi viśeṣajijñāsaiva pratijñātā, upariṣṭād viśeṣāṇām eva jijñāsyamānatvāt sa ca viśeṣo ananyapramāṇaka ity uktam ity āha viśeṣasyeti ।। kāṇādās tu jagadvaicitryāt sāmānyataḥ siddher āgamena viśeṣato avagamyate tad ayaṃ dvābhyām eva pramāṇābhyāṃ parinitiṣṭhatīti vadanti, tatrāha gamyamāna iti evaṃ hi manyate sāmānyāvagatau tv iha viśeṣo na nirdhāryate vyabhicārāt viśeṣas tu sidhyan nānālīḍhasāmānya eva sidhyatīti kiṃ pṛthak tatra prasiddhyā tasmād akāraṇam arthāpattiḥ sāmānyasiddhāv iti ।। ye tu vadanti neyam arthāpattiḥ, kin tu sāmānyatodṛṣṭānumānam idam kāryasāmānyasya kāraṇasāmānyena vyāpteḥ ato jagadvaicitryārthāpattivādinām ivānumānam evedam iti te apy arthāpattinirāsenaiva nirastā ity āha yatheti ayam arthaḥ jagadvaicitryārthāpattir iva sāmānyatodṛṣṭānumānaṃ pravartata iti yānumānasyopamā kṛtā, sārthāpattinirākaraṇamātreṇaiva neṣyate nānumeṣyate nopameṣyata iti tu ye vadanti, teṣām upamāyām abhāgī pratiṣedha iti yadi tv anumānam api viśeṣāvadhāraṇe śāstrāpekṣam ity ucyate, tad eva tarhi sāmānyaviśeṣayor api nirapekṣaṃ pramāṇam āpadyata ity āha śāstraṃ ced iti ।। pratyakṣam iti taduttarakālaṃ hi yadanuparatendriyavyāpāreṇa vikalpopakṛtam artharūpam anubhūyate, tad api pratyakṣam ity upariṣṭāt prapañcayiṣyāmaḥ ataḥ savikalpakapratyakṣapūrvakatvam anumānādīnām upapannam iti ।।
śabdabrahmaiva teṣāṃ hi pariṇāmi pradhānavat । vaikharīmadhyamāsūkṣmāvāgavasthāvibhāgataḥ ।। astu vikalpā iti yuktaṃ yadātmānaṃ labhata iti yad api cāvyavahārāṅgatvaṃ nirvikalpakasyety uktam tad ayuktam na hi vyavahārārtham eva pramāṇam āśrīyate upekṣā hi pramāṇaphalam iṣyata eva api ca santi kecid vyavahārāḥ ye nirvikalpakamātrād eva bhavanti, yathāgninā dahyamānasya sahasāpasaraṇam tad dhi parāmarśānapekṣam eva jhaṭ iti jāyamānam upalabhyate tiryagbālānāṃ cāvikalpakenaiva sarvo vyavahāraḥ na ca teṣāṃ sūkṣmaśabdasadbhāve pramāṇam asti pratyayatvasyāsmadādisvasaṃvedyāvikalpakapratyayenānaikāntikatvāt kathaṃ ca teṣām agṛhītasambandhānāṃ śabdasambhinnārthabodhaḥ yad uktaṃ prāgbhavīyavāsanāvaśād upapattir iti, tan na tasyāḥ prāyeṇa maraṇenocchedāt bhavāntarānubhūtasmaraṇe vā parastād api sambandhagrahaṇānarthakyam yo hi jātamātraḥ sūtikāśayante śayānaḥ kumārako bhavāntarīyaṃ smarati, sa katham upariṣṭān na smariṣyati atha mataṃ parastād asya saṃskāro naśyatīti tan na yasya hi nidhanena yoniyantrapīḍayā ca saṃskāro na vinaṣṭaḥ, tasya katham akasmād eva dvitrair eva varṣaiḥ saṃskāranāśo bhavati tasmād asti bālānām avikalpaḥ pratyayaḥ, tanmūlaś ca vyavahāra iti siddhaṃ nirvikalpakam api pratyakṣam iti ādiśabdena ca jātamātrasya badhirasya tiraścāṃ ca jñānam upādatta iti ।। svaprakāśam eva idaṃ ca nirvikalpakena sāmānyaviśeṣayor agrahaṇaṃ sāmānyam idaṃ viśeṣo ayam iti ca vivicyāgrahaṇād uktam tayor api tu svarūpaṃ prakāśata eva tad etad upariṣṭād vakṣyāma iti ।।
advaitavādinas tu sanmātraviṣayaṃ nirvikalpakaṃ pratyakṣam ity ācakṣate, tad etad upanyasyati mahāsāmānyam iti evaṃ hi manyante nirvikalpakaṃ pratyakṣaṃ vastusvarūpaṃ vidadhāti na vastvantarebhyo vivinakti idam iti hi tat prakāśate na punar nedam iti na cāprakāśamāne viveke viśeṣāḥ pratibhātā bhavanti api ca gavāśvayor itaretaravyavacchedo viśeṣaḥ tad iha kim ekavyavacchedapūrvako aparasya vidhiḥ, āhosvidekavidhipūrvako anyasya vyavacchedaḥ, atha yugapadubhayam na tāvad vyavacchedapūrvako vidhiḥ sambhavati, nirāśrayavyavacchedānupapatteḥ nirjñātasvarūpaṃ kutaścid vyavacchidyate anavagate tu kiṃ kuto vyavacchidyate ata eva yaugapadyam apy anupapannam vidhipūrvakas tu vyavacchedo na kṣaṇāntaram adhriyamāṇe jñāne sambhavati na hi tadekaṃ vidhāya sahasā niruddhaṃ kṣaṇāntare anyaṃ vyavacchettum utsahate api ca itaretarābhāvo viśeṣaḥ sa kathaṃ pratyakṣaviṣayo bhaviṣyati, ṣaṣṭhapramāṇaviṣayatvāt ataḥ sanmātragrāhi pratyakṣam tad ayam arthaḥ dravyaṃ sad ity evamādiparyāyavācyaṃ mahāsāmānyam anyaiḥ pratyakṣasya grāhyam ucyata iti evam anena prakāreṇa sāmānyaviṣayatvaṃ pratyakṣasya tair āśritam ity āha sāmānyeti ।। sarvaviśeṣopasaṃhāra uktaṃ - sad eva somyedam agra āsīt neha nānāsti kiñcaneti ke punas te viśeṣāḥ ye savikalpakabuddhibhiḥ pratīyanta iti tatsvarūpaṃ darśayati te ceti dvidhā khalu viśeṣāḥ sādhāraṇā asādhāraṇāś ceti sādhāraṇā yathā dravyatvādayaḥ[]tarhi pṛthivyādayaḥ sadantarebhyo guṇakarmabhyo viśi[]ṣyanta iti viśeṣā ity ucyante tān eva tu bahuṣu saṃśritā iti ।। na ced viṣayaviśeṣo nirbhāsate duradhigamo jñānaviśeṣaḥ ataḥ pratyakṣajñānaṃ sanmātragocaram eveti siddham tad etad āha tān iti ।। vastunaḥ sattve kāraṇam api tarhi, prakhyā asti cātra nirvikalpakadaśāyām api vilakṣaṇavastusaṃvid bhinnarūpaviṣayā sā iti ca darśitam tac ca nirvikalpakapratibhātaṃ rūpaṃ paścāt tu dvitrādibhir viśeṣaiḥ parasmā apy adūrāntareṇa darśayituṃ śakyam eveti ।।
tatrārthāpattitaḥ pūrvaṃ dṛṣṭeyam iti gamyate । naiva hi prāgadṛṣṭe arthe pratyabhijñānasambhavaḥ ।। iti nanu na viśeṣaḥ na sāmānyaṃ nirvikalpakenānubhūyata ity uktam katham idānīṃ dvyātmakasyāpi grahaṇam ity ucyata ity ata āha lakṣaṇākhyeyam iti ayam arthaḥ lakṣaṇākhyeyam idaṃ nirvikalpakasya rūpaṃ sāmānyaviśeṣātmakaṃ vastu nirvikalpakena viṣayīkriyata iti tac ca nirvikalpakalakṣaṇakārair eva parīkṣakair ākhyāyate pramātā tu sāmānyam idaṃ viśeṣo ayam iti ca vivekavidhuram idam iti saṃmugdharūpam eva vastūpalabhate śuddham iti anuvṛttivyāvṛttiparāmarśarahitaṃ gṛhyata ity arthaḥ śuddhavastujam ity atrāpi śuddhaśabdasyāyam evārtho draṣṭavyaḥ ।। sāmānyatayā ca vyāvṛttyanugamavikalpābhāvāt nanu kiṃ tadanyad vyāvṛtter anugamāc ca viśeṣasya sāmānyasya ca svarūpaṃ yad gṛhyata ity ucyate sa eva tayor ātmā kathaṃ tadagrahe tayor agrahaṇam upapatsyate aho vivekakauśalaṃ tatrabhavatām anugamavyāvṛttidharmāṇau sāmānyaviśeṣau na punaranugativyāvṛttī eveti yat kiñcid etat ।।
evaṃ nirvikalpakaṃ vyākhyāyedānīṃ tadbalabhāvinaḥ savikalpakasya pratyakṣatvapramāṇatve darśayiṣyan pratyakṣatāṃ tāvad āha tataḥ param iti asyāyam arthaḥ tato nirvikalpakāt paraṃ jātiguṇakarmanām abhiryayā buddhyā vikalpya vastu gṛhyate yathā gaur ayaṃ śuklo ayaṃ ḍittho ayam iti, sāpi pratyakṣatvena sammateti ।। nanūktam indriyārthasāmarthyamātrajaṃ hi jñānaṃ pratyakṣam iti smṛtyākṛṣṭasamastanāmajātyādibalabhuvaś ca vikalpāḥ na cendriyāṇām arthasya ca smaraṇasāmarthyam ity apratyakṣaṃ savikalpakam ity ata āha karaṇaṃ ceti ayam arthaḥ yadīndriyāṇi smṛtvārthaṃ vikalpayantīty asmābhir ucyeta, tad evam upālabhyemahi yat tāni smartuṃ na śaknuvantīti na tv etad evam, indriyāṇāṃ karaṇatvāt kartari cātmani smaraṇasamavāyāt atas[]tatsmṛtyādyaśaktir adoṣa eveti ।। kim āśritaṃ tarhi jñānam ata āha ātmany eveti ātmā hi cetayate sa ca prāgbhavīyadharmopārjitendriyopanītam arthaṃ budhyate smaraty anusandhatte ceti na kiñcid anupapannam iti ।। nanv evam indriyasamprayogasya śabdādismaraṇena vyavahitatvād apratyakṣam āpadyetety uktam, ata āha teneti ayam abhiprāyaḥ nātrendriyārthasambandho vicchinnaḥ vidyamāne ca tasmin śabdādi smarann api yenaiva jātyādinā vastu vikalpya gṛhṇāti tatra pratyakṣavān naro bhavaty eva smaraṇenendriyāṇām adūṣitatvād iti bhāvaḥ ।।
nanv indriyamātraprabhāvitaṃ pratyakṣam ity ucyate tatra śabdādismaraṇasahitānīndriyāṇi kāraṇam iti kathaṃ pratyakṣaśabdavācyatvam ata āha tac caitad iti indriyādhīnaṃ jñānaṃ pratyakṣam ākhyāyate gaur ayam ity aparokṣābhāsaṃ jñānam anuparatendriyavyāpārasya jāyamānam indriyādhīnam eveti tair indriyair vyapadiśyata eva, smṛtisahāyānām api teṣām eva kāraṇatvād iti bhāvaḥ ye tv anapekṣitākṣavyāpārā eva gaur ayam ityādismaraṇavikalpāḥ te asmābhir api smṛtimātrahetutvān na pratyakṣatayeṣyanta ity āha tadasambandheti ।। indriyasambandhānusāriṇas tu bhūyāṃso vikalpāḥ pratyakṣaśabdavācyā evety āha punar iti ।। yat tūktaṃ - yadīndriyāṇi vikalpodaye kāraṇaṃ kiṃ na sahasaiva janayantīti, tatrāha na hīti ।। athāsphuṭāvabhāsamāpātajaṃ tatraindri kaṃ jñānam astīty ucyate, tad atrāpi samānam ity āha yatheti ।।
yat tūktaṃ - kiñcid dṛṣṭavato nimīlitanetrasyāpi vikalpaḥ indriyavyāpārāsattimātreṇa pratyakṣo bhaved iti, tan na anabhyupagamād evety āha yadi tv iti ayam abhiprāyaḥ nendriyavyāpārāsattiraindri katve kāraṇaṃ, kiṃ tarhi, indriyavyāpārānuparati ata indriyasambandhānusārābhāvāt tatra pratyakṣatā na syād iti ।। yogavyasanena na vyasanitayā yogam āśrayāmaḥ, pratītaṃ tu yogaṃ na hātuṃ kṣamāmahe avaghāta iva dṛṣṭam yathā tatraiva niyamānyathānupapattyā dṛṣṭakalpanā, tathātrāpi prayoganiyamāya[]samudāyaśaktikalpaneti kim anupapannam nanv aprayogād evānyatrāprayogo bhaviṣyatīti kim idam aprayogād aprayoga iti yadi pūrvapūrveṣāṃ prayoktṝṇām aprayogād uttarottareṣām aprayoga iti tad ayuktam aprayogābhāvāt prayogamātre hi pravṛttihetutā, avayavayoḥ svārthe prayogo dṛśyata eva samudāyas tu nānyaḥ kaścid yasyāprayoga iti śakyate vaktum samudāyaśakter anabhyupagamāt prayogamātrād eva paṅkajādiśabdapravṛtteḥ prayukto hi paṅkaśabdaḥ paṅke janiḥ prādurbhāve tadatiriktaṃ vastu samudāyo nāsty eva kasyāprayoga iti vaktavyam arthānvayo hi tathā pravṛttau hetuḥ sa ca saugandhikādiṣv api samāna iti teṣv api paṅkajaśabdapravṛttiḥ ato avaśyam anyatrāprayogārthaṃ rūḍhir āśrayitavyā yad uktam anyatrāprayogas tu rūḍhim āpādayatīti, tad iṣyata eva yogo api dṛṣṭo na hātuṃ śakyata ity uktam aśvakarṇādau tv avayavānugamābhāvāt kvacid eva rūḍhir ātmānaṃ labhate ato neyaṃ rūḍhir eva kevalā nāpi kevalayogaḥ yogarūḍhir iti manyante vṛddhā iti ।। atha vyavadhānād akāraṇaṃ yoga iti manyase, tathāpi rūḍhyaiva kevalayā pratyakṣaśabdaḥ savikalpake vartiṣyate bhūmnā hi tatraiva laukikāḥ pratyakṣaśabdam upacaranti alpaṃ nirvikalpaka ty āha animittaiveti ।। sambandhaḥ tena parīkṣakair api yathālokam eva vartitavyam anyathākaraṇe teṣāṃ lokabādha eveti ।।
iti ca tad idaṃ kalpanāsvasaṃvedanaṃ pratyakṣaṃ nopapadyeta tad api hi nirvikalpakapratyayāntaritākṣavyāpāram eva atha tatra rūḍhyā pratyakṣaśabdo vartata ity ucyate, tad gotvādibahirviṣayaprakāśe api samānaṃ, na paraṃ svasaṃvittāv ity abhiprāyeṇāha kalpaneti yadi matam asti tatrendriyajaṃ nirvikalpakajñānaṃ samanantarapratyayaḥ tad eva mana ity ācakṣate yathāhuḥ tac caturvidham indriya m indriyajaṃ samanantarapratyayodbhavaṃ mānasam iti mano api cendriyam iti manodhīnatayā pratyakṣaṃ bhaviṣyatīti tad gotvādibodhe api samānam tadbodhe api vayaṃ manovyāpāram ātiṣṭhāmaha eva manaḥsvarūpe tu vivadāmaḥ tat tāvad anyad evety āha mana iti ।। satyam iṣṭaṃ kalpanājñānaṃ svasaṃvedane pratyakṣam iti bhavadbhiḥ laukikās tu viparītaṃ manyante ayaṃ gaur iti pararūpanirūpaṇaṃ savikalpakaṃ laukikā manyante na punar ahaṃ gaur ity ātmanirūpaṇam yad api bāhyeṣu mano na vartata iti satyam bahirindriyānapekṣaṃ na pravartate gotvādayas tu saṃyuktasamavāyena cakṣuṣā sannikṛṣyanta ity asti teṣu manovyāpāra iti tannibaddham akṣavyapadeśaṃ labhata iti bhāvaḥ ato avaśyaṃ svasaṃvedane kalpanāpratyayaṃ pratyakṣam ācakṣāṇair mano vā akṣam abhyupagantavyaṃ rūḍhir vā paribhāṣā vā sarvathā vayam api pratyavasthātuṃ śaktā ity abhiprāyeṇāha tasmād iti ।। sukhādisvasaṃvedane api mana evākṣam āśritaṃ bhavadbhiḥ tadvad ihāpi jātivikalpo bhaviṣyatīty āha manasas tv iti ।। atha samāne api manodhīnatve svakīyakalpanāpoḍhalakṣaṇānusāreṇa kiñcid eva pratyakṣam āśrīyate tathā satīcchānusāreṇa vyavasthāyām iṣyamāṇāyāṃ vayam api yathāśayaṃ kiñcid eva pratyakṣaṃ vakṣyāma ity āha tadadhīnatveti ।।
pāriśeṣyād api pratyakṣāntarbhāva evāsyāḥ savikalpakadhiyo yukta ity āha liṅgādīti nanu sati prāmāṇye pāriśeṣyaṃ bhavati, na tv iyaṃ pramāṇam ata āha bādhaketi ।। asti, apratyakṣaviṣayatvāt tasya bhavatsiddhānte asmākam api svalakṣaṇāntarasambhedaḥ pūrvam adṛṣṭa eva na cāsadarthatvaṃ, vakṣyamāṇanyāyena jātyādīnāṃ sthāsyamānatvāt ato nāgṛhītagrahaṇād aprāmāṇyaṃ nāsadarthatayā veti, ataḥ pramāṇaṃ sat pāriśeṣyāt pratyakṣe antarbhavatīty upasaṃharati tasmād iti bhavanto api vāṅmanasavisaṃvādenaivāsyāḥ buddher aprāmāṇyam ācakṣate sarvavyavahārāṇāṃ savikalpakādhīnatvād ity āha vyavahāra iti ।। nanu kim idaṃ nāprāmāṇyaṃ ca yujyata iti viśiṣṭāvagāhino hi vikalpāḥ bhinnaṃ ca viśeṣyād viśeṣaṇam abhede viśeṣaṇaviśeṣyānupapatteḥ ato arthāntarabhūtair jātyādibhir viśiṣṭe vastuni gṛhyamāṇe atasmiṃs tadgrahaṇād bhrāntir eva savikalpakajñānam ity āha jātyādīti ।। pariharati naitad iti kāraṇam āha sthitam iti pararūpeṇa hi parasmin nirūpyamāṇe bhrāntir bhavati na ca jātyādīnāṃ pārarūpyaṃ, teṣām anatibhedād iti bhāvaḥ ।।
nanv abhede viśeṣaṇaviśeṣyabhāvānupapattir uktā, ata āha yadi hīti na viśeṣaṇam ekāntato jātyādi viśeṣyād bhidyate, sarvadaiva tadākārāvabodhād ity arthaḥ ।। sadaiva jātyādiviśiṣṭaṃ vastu gṛhyate kasyacit kadācid vivekānavagamāt ataḥ kathaṃ mithyā bhaviṣyati lākṣopahitaṃ tu sphaṭikaṃ kaścid evāvyutpanno ajātaviveko aruṇam iti budhyate atas tajjñānaṃ bhrāntir bhavati tadaiva hītare dṛṣṭavivekā jānanti nedam aruṇam aupādhiko ayam aruṇabhrama iti avyutpanno api copādhivigame jānāty eva yathā nedam aruṇam iti ato yuktaṃ bhrāntitvaṃ bādhotpādād iti ।। abhidhīyate, śakyo asau guṇakarmaṇor api vaktum iti kena viśeṣeṇa jātāv abhedam āśritya guṇakarmaṇor bhedaṃ varṇayāñ cakruḥ ato yadā jātyādayo dṛśyante, tadā[]piṇḍād abhedenaivāvagamyanta ity abhedo api teṣām yaiva tu kācid anupapattir āpādyate sānekāntavādināṃ nāsajyata ity astu tāvad idam iti ।। yadi tu jātyādibodhavidhānuvidhāyinaḥ sphaṭikādāv api cāruṇādibodhā bhaveyuḥ, kas teṣām api prāmāṇyaṃ vārayed ity āha -[]tatrāpīti ।।
evaṃ jātyādīnām abhedaṃ pratipādyedānīm aikāntikabhedavādinaḥ kāṇādān pratyāha na cāpīti evaṃ hi manyante bhinnayor eva jātyāditadvatoḥ samavāyalakṣaṇaḥ sambandha iti tathā ca paṭhanti ayutasiddhānām ādhārādheyabhūtānām ihapratyayahetur yaḥ sambandhaḥ sa samavāyaḥ iti tadayutasiddhayoḥ sambandhitvāsambhavād anupapannam iti kathaṃ punar ayutasiddhānāṃ sambandhitvam[]anupapannaṃ bhavatīty ata āha nāniṣpannasya sambandha iti ayam abhiprāyaḥ keyam ayutasiddhaḥ kiṃ[]yutasiddhyabhāvamātram, athavā[]pṛthaksiddhiḥ yadi yutasiddhyabhāvaḥ, kasya kena sambandha iti siddhayor hi sambandhinoḥ sambandho bhavati, nāsiddhayoḥ athāpṛthaksiddhiḥ, tatrāpy etad evottaraṃ nāniṣpannasya sambandha iti apṛthaṅniṣpannayos tādātmyād iti bhāvaḥ athaitaddoṣaparihārārthaṃ pṛthaṅniṣpattir iṣyate, tathā sati yutasiddhir evāpadyata ity āha niṣpattāv iti ।। tāvatā rajjughaṭayor iva tayor yutasiddhayor eva sambandhaḥ saṃyogaḥ syād iti vācyam na hi naḥ pṛthaksiddhir yutasiddhilakṣaṇam api tarhi bhinnāśrayatvaṃ pṛthaggatimattvaṃ ca dvayor anyatarasya vā yutasiddhiḥ tadabhāvo ayutasiddhiḥ ca na jātes tadubhayam astīty ayutasiddhayoḥ samavāya eva sambandho bhaviṣyati, ata āha tathā ca satīti ayam abhiprāyaḥ na tāvat pṛthaksiddhe jātivyaktī vayam upalabhāmahe yogigamyaś ca jātyādirahitaḥ kṣaṇo dussādha eva upetyāpi brūmaḥ hetvabhāvāt sambandho na syād iti na hi rajjughaṭayor iva pṛthaksiddhayor devadattādijātivyaktyoḥ saṃyojako dṛśyate samavāyas tu na tāvat sambandhahetuḥ, sambandharūpābhyupagamāt athāpi taddhetuḥ, naivam api yutasiddhau sambadhnāti nanūktaṃ yutasiddhir eva jāter nāstīti bhinnāśrayasamavāyābhāvād apṛthaggatimattvāc ceti na, yutasiddhiśabdasya pṛthaksiddhimātravacanatvāt, nañā tadabhāvamātram ayutasiddhir ākhyāyate sā cet pṛthaksiddhir asti katham ayutasiddhir bhaviṣyati athāpi pāribhāṣiko ayutasiddhiśabdaḥ, tathāpi vyakteḥ svāvayavasamavāyitvāj jāteś ca vyaktyāśrayatvād bhinnāśrayāśrayitvam astīti yutasiddhiprasaṅgaḥ na ca yutasiddhisambandhe samavāyo hetuḥ na ca hetvantaram apy astīti sūktaṃ na sambandhe hetuḥ kaścid iti sambandhahetvabhāvāc ca ṣaḍ api dravyādayaḥ padārthāḥ asambandhā bhaveyur ity āha - ṣaṇṇām iti ।। api ca, ayaṃ samavāyaḥ sambadhya vā samavāyinau sambandhāti asambadhya vā na tāvad asambadhya, asambaddhasya sambandhahetor adṛṣṭatvāt sambandhas tu sambandhahetvantaram antareṇa na sambhavati, na ca tad upalabhyate ataḥ samavāyibhyaḥ samavāyasya viyogād viśleṣāt samavāyinām api parasparaviśleṣaḥ syād ity āha samavāyeti sambandhahetvantarakalpanāyāṃ tv avyavasthā syād ity āha tatkḷptāv iti ।। yadi tu samavāyinor ātmarūpaṃ svarūpam eva samavāyaḥ nāsāv anyena sambandhanīya ity ucyate, evaṃ tarhy aṅgīkṛto abhedavāda iti dharmadharmiṇor eva svarūpaṃ samavāyo astu yady avaśyaṃ samavāyanāmnā prayojanaṃ, kiṃ samavāyāntaragraheṇety āha atheti ।।
atra kāraṇam āha na hīti uktam idaṃ vyatiriktasya sambandhahetvantarābhyupagame anavasthā abhede tu param ubhayavādisiddhayor dharmadharmiṇor evābhedo abhyupagantavyaḥ kiṃ samavāyagraheṇeti ।। kṣīṇāni cakṣurādīni rūpādiṣv eva pañcasu । na ṣaṣṭham indriyaṃ tasya grāhakaṃ vidyate bahiḥ ।। iti ato rūpādisaṅghātamātram evedaṃ bahir upalabhyate na tattvāntaraṃ vṛkṣasaṅghāta iva vanabuddhir iti ।।
katham anyathā bhaviṣyatīti yattvabhedena nopalabhyata iti satyam, kena vā dharmebhyo atyantabhedo dharmiṇa upeyate grāhakābhāvas tu rūpādivadanvayavyatirekābhyāṃ darśanasparśanayor eva sāmarthyapradarśanena parihartavyaḥ api ca yadi dharmātirikto dharmī na syāt ko ayam āvirbhāvatirobhāvadharmakeṣu rūpādiṣv anugataḥ pratyabhijñāyate pratyabhijānīmo hi vayam agnisaṃyogapracyāvitaprācyarūpam upajātarūpāntaraṃ so[]'yaṃ ghaṭa iti ghaṭam na ca tadatyantābhede ghaṭate sthityutpattivināśānām ekatrāpātāt ato asti dharmebhyo bhinnaṃ teṣv anugataṃ, dharmirūpaṃ yadvaśād evaṃ vibhāga iti api cātyantābhedapakṣe dharmagrahaṇam antareṇa dharmī na jñāyetaiva dṛśyate ca dharmagrahaṇāt prāg eva santam asādau dharmijñānam ity āha yatra veti ataḥ siddham asti dharmi dharmāś ca tadanatirekiṇo jātyādaya iti ।। tadviśiṣṭabodhe pararūpanirūpaṇābhāvān nāprāmāṇyaṃ savikalpakajñānām ity āha ata iti ।। astu vātyantabhedaḥ, tathāpi na mithyety āha yasyāpīti dvayena ayam abhiprāyaḥ nānyarūpasaṃvedyatāmātreṇa mithyātvaṃ, kin tu punar anyathāsaṃvedanena bādhakapratyayeneti yāvat iha ca sarveṣāṃ sarvadā ca tadrūpā buddhir iti bhāvanāyā iva dhātvarthaviśiṣṭabodho na mithyeti ।। naikaṃ rūpādyabhedo vā dṛṣṭaṃ cen nendriyeṇa tat ।
akṣānekatvavaiyarthyaṃ svārthe bhinne api śaktimat ।। PS - iti, atrāha na cāneketi yat tāvad uktaṃ grāhakabhedād bheda iti tad ayuktaṃ, bhinnaśarīrasthacakṣur grāhyasyābhinnatvena hetor anaikāntikatvād iti ।। yadi tu cakṣuṣṭvenaikatvād indriyabheda eva tatra nāstīty ucyate, tad ihāpīndriyatvena samānam ato buddhibhedanibandhana eva bhedo na grāhakabhedanibandhana ity abhiprāyeṇāha jātyabhedād iti ata eva bhinnendriyagrāhyāpi sattā ekabuddhiviṣayatayā na bhidyata ity āha tulyeti sarvendriyair hi sattāguṇatvayor jñānam iti bhāvaḥ ।। rūpādyabhedo veti yad uktaṃ tatrāha buddhibhedād iti siddhasādhanatvaṃ vā dvayor api prayogayor ity āha eketi sadrūpeṇa rūpādīnām ekatvaṃ rūpādirūpeṇa ca dharmiṇo nānātvam ity arthaḥ ।।
śrotre durbale ca cakṣuṣy api śabdaḥ śrūyate seyaṃ cakṣuś śrotrayor viṣayavyavasthā nākṣaikatve ghaṭata iti ।। nanv iyaṃ vyavasthānupapannaiva, sarvatraiva prasaṅgāt yadi hīndriyāntaram indriyāntaraviṣaye na pravartate, kvacid api na pravarteta pravṛttau vāvyavasthayā sarvatraiva pravarteta atikramadarśanād ata āha yathā hīti dvayena nedam adṛṣṭāntaṃ pakṣīkriyate yat kvacid vyavasthā kvacit saṅkara iti saṅkīryate hi manaścakṣurādibhiḥ rūpādibodhe sukhādisaṃvedane ca vyavatiṣṭhate ataḥ kāryadarśanānusāriṇau vyavasthāsaṅkarau nānupapannau na tv ekatra vyavasthādarśanāt sarvatraiva saṅkaro nirvartate kvacid vā dṛṣṭa iti sarvatraiva prasajatīti ।। kiṃ punar anayor vyavasthāsaṅkarayor manasaḥ kāraṇam ata āha śrotrāder iti upahataśrotrādir api śabdādi smarati ity ata āntare smṛtisukhādāv anyanirapekṣaṃ, vartamānaṃ ca rūpādi na jānāti atas tatra bahiḥkāraṇāpekṣaṃ manaḥ[]ataḥ kvacit saṅkaraḥ kvacic cāsaṅkara iti vyavasthā sidhyatīti ।। śaktimadbhedo apy aparaḥ kalpanīya iti gauravam astu vā pramāṇavanty adṛṣṭāni kalpyāni subahūny api, santi deheṣu pṛthivyādibhūtabhāgāḥ kḷptagandhādiprakāśanaśaktayaś ceti varṇitam yat tu sakalaśarīravyāpina ekasyaiva vāyavīyasya tvagindriyasya rūpādiprakāśanaśaktikalpanaṃ tadatyantāparidṛṣṭam apramāṇakam iti bhāvaḥ indriyaṃ bhaved iti indriyasthāne śaktiḥ kalpanīyatayā nipated ity arthaḥ ।।
evaṃ dārḍhyadaurbalyabhedena kāryavyavasthāṃ pratipādyākṣānekatvaṃ samarthitam idānīṃ vyavasthānāśrayaṇe doṣam āha śṛṇuyād iti yadi nendriyāṇi vyavasthitaviṣayāṇi bhaveyuḥ, badhiro api cakṣuṣmān śabdaṃ śṛṇuyāt cakṣuṣo api tadviṣayavyāpārāt ato naikatra saṅkaradarśanena sarvatra tatkalpanā kāryā tad idaṃ dārḍhyadaurbalyabhedenety asyaiva vyatirekapradarśanam vyavasthā tāvad dṛśyate yadi tu sarvatraiva saṅkaraḥ syād ayaṃ doṣaḥ syād iti manasa idānīṃ yathā hi manasa ity anena nidarśitayor[]vyavasthāsaṅkarayor uktayor vyatireke doṣaṃ darśayiṣyan saṅkaravyatireke tāvad āha manaso veti ayam arthaḥ yadi mano bahirviṣayavedane svatantraṃ bhavet, tatrāpy ayam eva doṣaḥ badhiraḥ śabdaṃ śṛṇuyād iti tasyāpi manaso bhāvāt ayaṃ ca vartamānasya cājñānād ity anena yo bahirviṣayavedane manasaḥ saṅkaro darśitaḥ tasya vyatireka iti ।। smṛtiḥ syād, evam eva vartamānopalabdhir api bhavet ayaṃ ca śrotrāder upaghāte apīty anenoktāyā āntareṣu manaso vyavasthāyā vyatireka iti ।। paratantraṃ bahirviṣayavedane mana ity uktam kiṃ punaḥ kāraṇaṃ bāhyabodhe mano vyāpriyata iti santi cakṣurādīny eva tatra kāraṇāni ata āha smṛtiś ceti velāyāmantena ayam abhiprāyaḥ evaṃvādinā[]mana evākṣipyate tatra caitad eva tāvad vaktavyam ātmendriyārthasannikarṣe jñānasyābhāvo bhāvaś[]ca manaso liṅgam iti asti khalv ātmā sannikṛṣyate ca nānārthair nāyanaṃ tejaḥ kiñcid eva tu jñāyate na sarvam tat kasya hetoḥ kāraṇavaikalyena kāryapratibandho dṛṣṭaḥ yathā satsu tantuṣu paṭo notpadyate tantusaṃyogānām abhāvāt evam ihāpy asti tadanyad jñānakāraṇaṃ yasminn avyāpriyamāṇe na jñānam utpadyate vyāpriyamāṇe ca bhavati tac ca mana ity ucyate api ca śrotrādibhiḥ śabdādyupalabdhikāle yadi mano na vyāpriyate, katham uttarakālaṃ smaraṇam upapadyeta mano hi smṛtyutpattau kāraṇam tad yadi śabdādyupalabdhivelāyāṃ mano vyāpṛtaṃ bhavati, tataḥ pūrvam asāv artho manasā prakāśita iti parastād api smaryata ity upapannaṃ bhavati bāhyendriyamātrakāraṇake tu pūrvajñāne teṣāṃ smṛtisamavāye vyāpārābhāvāt smṛtir na syāt na hy akāraṇikā jñānotpattiḥ sambhavati ato asti bahirviṣayabodhe manovyāpāraḥ sukhādisaṃvedanaṃ cāsattve manaso nopapadyeteti api cāsattve manaso yad idaṃ pūrvānubhūtānāṃ sarveṣām asmaraṇaṃ tannopapadyate kiñcid eva tu kadācit kaścit smaratīti dṛśyate tad evam upapadyate yady asti kiñcid antaḥkaraṇaṃ, tadātmasaṃyogaviśeṣeṇa hi tadā smṛtir vyavatiṣṭhate na ca saṃskārodbodhānudbodhakṛtā vyavasthā anugrāhako hi karaṇānāṃ saṃskāraḥ na svatantraḥ karaṇam itarathā tu sa evāntaḥkaraṇam āpadyetety āha na ceti ।। bhotsyate, ata āha bodheti yadi hy ayaṃ bodha[]svabhāvo anyanirapekṣo budhyate, yugapad eva viśvaṃ jānīyāt ato avaśyamasya niyāmakāni kāraṇāny abhyupagantavyānīti ।।
prakṛtāv idānīṃ vyavasthāsaṅkarau[]grāhyagrāhakaśaktidvāreṇopavarṇitāv upasaṃharati tasmād iti kāryadvāreṇa hi grāhyagrāhakaśaktayaḥ tābhyo vyavasthāsaṅkarasiddhir iti ।। nīlādibhedabhinnānekadarśanāt tadanusāriṇīndriyakalpanā na vyavatiṣṭhetaiva, ata āha cakṣūrūpādīti nānāvidham api hi rūpaṃ viṣphāritākṣā budhyanta ity avāntarabhedam anādṛtya rūpamātraprakāśakam eva cakṣur iti niścīyate evaṃ śrotre api darśayitavyam ato nendriyānantyam cakṣūrūpādīti cakṣurādibhedo rūpādibhedavaśeneti ādiśabdasya pratyekam abhisambandha iti ।। sukhagrahaṇārtham idānīṃ vyavasthāsaṅkarau saṃkṣipya darśayati tasmād iti sparśavaddravyaparimāṇaṃ mūrtiḥ asarvagatadravyaparimāṇaṃ vā, tadviśiṣṭāni bhūmyaptejāṃsi dravyāṇi dvābhyāṃ darśanasparśanābhyām upalabhyante rūpādipañcakaṃ vaikaikaśaś cakṣurādibhiḥ evaṃ dravyāntaraguṇāntarakarmaṇāṃ jāteś ca yathādarśanaṃ vyavasthāsaṅkarāv anusandhātavyāv iti ।। evaṃ tāvad asti dharmī grāhakabhede cābhinnaḥ jātyādayaś ca tadanatirekiṇo dharmā iti pararūpanirūpaṇābhāvān na savikalpakajñānānāṃ mithyātvam ity uktam idānīm aśabdarūpāṇām eva bhāvānāṃ savikalpakajñāneṣu śabdākāreṇa nirūpyamāṇatvād asti pārarūpyam iti ye vadanti, teṣāṃ matam upanyasyati nanv iti ayam arthaḥ yady api jātyādirūpo dharmī, tathāpi teṣām eva śabdātiriktānām abhāvāt tadrūpeṇa vastuni nirūpyamāṇe śabdātmanaiva nirūpaṇam āpadyate tataś cāśabdātmanāṃ śabdātmanā nirūpaṇe punar api pārarūpyam āpannam iti mṛgatṛṣṇādijñānavad eva pañca vikalpā mithyā syur iti ।।
pariharati na śabdeti kāraṇam āha prāg iti buddhir evātra śabdākārā nāstīti bhāvaḥ ।। atra codayati nanv iti dvayena ayam arthaḥ kim idaṃ prāg śabdād yādṛśī buddhir ity ucyate na hi śabdārthasambandhajñānāt prāg gotvaśuklatvādirūpeṇa gavākārādibhāvaviṣayā buddhayo bhavanti śabdasambandhottarakālam eva tadrūpā buddhir utpadyate tad yadi śabdātirekiṇo jātyādayaḥ santi teṣāṃ ca tadrūpatvaṃ, tataḥ prāg api śabdasambandhād aśabdajño api tadrūpaṃ lakṣayet na ca lakṣayati ataḥ śabdānvayavyatirekānuvidhānāc chabdasyaiva tadrūpatvam iti niścīyata iti ।। pariharati yatheti yathaiva hi rūparasagandhasparśaśabdā evākṣajāyāṃ buddhau vibhaktā bhāsante vināpi śabdam, evaṃ gotvādijātayo gamanādīni karmāṇi prāg api śabdān nirvikalpakenāpi vilakṣaṇena rūpeṇa pratīyanta eva sambandhagrahaṇottarakālaṃ tu kevalaṃ saṃjñāsaṃjñisambandhagrahaṇam evādhikaṃ nāparaṃ kiñcit yadi tu śabdādayo na santīty ucyate, kasyādhyāsa iti vaktavyam iti ।। sidhyaty api śabdātmakatā yadi śabdasambhedāt prāg gotvādayo na pratīyanta eva na tv etad asti, agṛhītasambandhasyāpi tadbodhotpādād ity āha na ceti ।।
parastād api nābhedopacāro astīty āha śrutīti kāraṇam āha vivekād iti dvābhyām[]indriyābhyāṃ dvāv arthaśabdau gamyete ity arthaḥ ।। anyataradharmaniṣkarṣamātre tu śabdasya vyāpāraḥ, na svarūpāropa ity āha ananteti ।। syād etat upāyaḥ śabdo arthabodhe upāyadharmāś copeye adhyāropyamāṇā dṛṣṭā darpaṇādidharmā iva mukhādau, ata āha na ceti anaikāntiko hetur iti bhāvaḥ ।। atrāpare vadanti na vayaṃ jātyādīn apalapāmaḥ kiṃ tarhi gaur ayam iti sāmānādhikaraṇyena śabdarūpānuviddhabodhād rūpasamāropam ācakṣmahe iti tān pratyāha nityam iti ayam abhiprāyaḥ yadi śabdarūpānuviddha eva sarvadā gotvādibodhaḥ rūpāntaraṃ tu teṣaṃ kadācid api na dṛṣṭaṃ, kathaṃ tarhi śabdarūpāt tadrūpabhedasiddhiḥ, asati bhede kutra kim adhyastyata iti ।।
abhedābhyupagame ca pārarūpyābhāvān na savikalpakajñānānāṃ mithyātvam ity āha yady abheda iti pāramārthike tu svarūpabhedābhyupagame adhyāropavācoyuktir anarthikā na hy asaṅkīrṇasvabhāvaṃ vastu vastvantarātmanā bhrāntivarjitair āropayituṃ śakyate na ca sarvadā sarveṣāṃ bhrāntiḥ sambhavati, tad etad āha bhedaś ced iti ato bhrāntyaiveyam adhyāsakalpanā tadvādinām ity āha bhrāntyeti ।। bhrāntau bījam āha śabdeneti gṛhīto hy artho na śabdam antareṇa nirdeṣṭuṃ śakyata iti bhāvaḥ tathāpi kim ata āha gaur iti trayāṇām api vācyavācakajñānānāṃ samāno nirdeśaḥ gaur[]iti śabdo gaur ity artho gaur iti jñānam iti vācyaṃ ca sa ca buddhiś ca vācyatadbuddhayaḥ tadvādināṃ puruṣāṇāṃ gaur iti samāno nirdeśaḥ pratīyata ity arthaḥ ।। asyānubhavas triṣv api samāna eva tadvac ca svayam api savikalpakajñānaprameyam arthaṃ budhyamānas trigocarasya jñānasya vaktṛsvarūpatām adhyavasyati yādṛśaṃ vaktrā pratipannaṃ tādṛg eva pratipadyata iti yāvat evaṃ pūrvapūrvavaktranusāreṇottarottareṣāṃ śrotṝṇāṃ nirdeśasādhāraṇyād adhyāsabhrama iti ।। yadi nirdeśasādhāraṇyād bhrāntiḥ, arthādhyāsa eva kiṃ na śabdabuddhyoḥ pratipādyate samānaṃ hi bhrāntibījam ata āha bhrāntīti upāyo hy arthasya jaḍātmanaḥ svayam aprakāśasya matiśrutī upāyapūrvikā copeyasthitir iti tatpūrvam arthaṃ budhyamānās tadadhyāsaṃ manyante śrutiś ca śrūyata iti śabdo abhidhīyate matyadhyāsaś ca pūrvam anupakṣipto api kaiścid āśritaḥ sa ca śabdādhyāsanirākaraṇenaiva tulyanyāyatayā nirākṛto bhaviṣyatīty upanyastaḥ evaṃ bauddhagandhivaiyākaraṇā manyante jātyādir artho vyatirekāvyatirekavikalpadūrīkṛtanirūpaṇaḥ[]śūnyāṅkurajanmādau tu bāhyā[]sambhavād aśakyo abhyupagantum, ato jñānākāra evārtha iti tad api jñānāt prāg evārtharūpopalambhāt taddvāreṇaiva jñānāvadhāraṇān nirākṛtaṃ veditavyam vikalpaparihāras tv ākṛtigranthe vakṣyate śūnyādau tu bāhyārthasambhavo nirālambanavāda iti ।।
nipuṇaṃ tu cintayatāṃ triṣv api vilakṣaṇā buddhir upajāyata ity āha gotva iti ubhayor jñānam anākāram anumīyata ity arthaḥ ।। ayam aparaḥ śabdādhyāse doṣa ity āha yadi ceti śabdena sahābhedarūpeṇety arthaḥ akṣādau śabde adhyasyamāne śabdaikatvāt tadrūpatvāc cārthasya devanāder ekatvaṃ prasajyata iti ।। nanv asty evānakṣanivṛttyā triṣv apy ekatvaṃ, na śabdāt prāganavagateḥ agṛhītasambandhasya ca śabdasyāpratyāyakatvāt tad etad āśaṅkayā sahāha syād iti adhyāsavādī svābhiprāyeṇa codayati gavādiṣv iti itaraś ca[]svamatatvenottaram āha neti kāraṇam āha eketi dṛśyate hi prāg eva śabdān nirvikalpakenāpy ekaṃ rūpam anugatam iti prāg evoktam iti ।। vibhītakādiṣu naikarūpānugamo astīty āha traya iti śabda evātra sādhāraṇo gavādijātiśabdavilakṣaṇo nārtha iti ।।
kiṃ punar atrāpy ekaśabdavācyatayā śābaleyādivadekadharmānvayo neṣyate ata āha paraspareti ayaṃ ca viviktākṛtibodho adhyāsapakṣe na yuktaḥ śabdarūpasyāvibhāgād ity āha tadadhyāsa iti ।। nanu na varṇaḥ śabdaḥ kiṃ tarhi sphoṭaḥ tad iha bhinnārthapratyayāvaseya eva bhinnaḥ sphoṭa ity āśaṅkate bhinnāḥ syur iti tatra parihāram āha neti kāraṇam āha artha iti saṃśayo hy artha uccarite śabde bhavati sa śabdabhede na bhaved iti bhāvaḥ yadi saṃśayaḥ tataḥ kim ata āha na sāmānyād iti sāmānyadarśananibandhano hi saṃśayaḥ sa śabdabhede anupapanna iti śabdasādṛśyāt tarhi saṃśayo bhaviṣyatīty ata āha rūpābheda iti ayam abhiprāyaḥ na varṇātiriktaḥ padasphoṭo astīti vakṣyāmaḥ varṇā eva hi padaṃ, te cābhinnarūpāḥ pratīyanta iti ।। durbhaṇaḥ śabdabheda iti dūṣaṇāntaram āha bhavatyādāv iti ।। ayaṃ cāparo doṣa ity āha śabdeti kathamantena abhinnā hi śabdasya niṣpannarūpatā nāmākhyātayor iti idaṃ ca nopapadyata ity āha kathaṃ ceti kaḥ punar mūrto arthaḥ na tāvaj jātiḥ amūrtatvāt vyaktis tv adhyāsavādibhir api nāpalapitaiva sā ca mūrtaiveti ko doṣaḥ satyam idaṃ tu pariṇāmavivartavādinaḥ pratyuktam pariṇāmavādino hi vāg evārthātmanā pariṇamatīti manyante, ta upālabhyante katham amūrtasya mūrtaḥ pariṇāmaḥ mūrtānāṃ hi mṛdādīnāṃ mūrto ghaṭādipariṇāmo bhavatīti yuktam evaṃ vivartavāde api vācyam mūrtaṃ hi mukham ādarśe vivṛttaṃ yuktaṃ yad mūrtam upalabhyate amūrtavivarte tu kathaṃ mūrtanirbhāsā buddhir iti ।।
tathā yac cedaṃ gavāśvādayo jātiśabdāḥ śuklādayo guṇaśabdā iti vibhajyante, tad api vācyarūpānapekṣaṇe nopapadyata ity āha gavāśveti ।। viśeṣaṇaviśeṣyabhāvo api bāhyārthānapekṣayā na vyavatiṣṭhata ity āha vṛkṣaplakṣādīti ।। ekatropasaṃhṛte buddhī samānādhikaraṇe bhavataḥ tad ihādhyāsavādināṃ kutraikatropasaṃhāro vācyaḥ na tāvad asādhāraṇe, tasyāpi kalpanīyatvād ity āha ekatreti asmanmate tu vācyabhāgānupraveśadvāreṇāsty ekatropasaṃhāra iti vivecanīyam iti ।। yadi tv asādhāraṇa eva vastutvasāmānyagocara upasaṃhāra iṣyate, tataḥ sarveṣām eva gavāśvādiśabdānāṃ vastugocaratvāviśeṣāt sāmānādhikaraṇyaṃ prāpnotīty āha vastumātra iti iha vastutvābhyupagamam anāpādyaiva vārttikakṛtā doṣabāhulyād atiprasaṅgo abhihita iti ।।
abhyupagamyāpy asādhāraṇopasaṃhāraṃ vyaktyānantyān nīlopalapadaprayogo na syāt, dṛśyate cāsāv iti dūṣaṇāntaram āha na ceti ।। na cānekanīlotpalavyaktisādhāraṇī nīlotpalatvajātir bhavadbhir iṣyate yatra śabdo vartetety āha na ceti na kevalaṃ neṣyate, yuktiś ca tadabhyupagame na bhavatīty āha śabdārthayor iti dvau hy atra nīlotpalaśabdāv adhyasyete ataḥ śrutaśabdabhāgānugatau dvāv eva śabdādhyāsarūpāv arthau gamyete na hi śabdadvayādhyāse pratyāyyaikatvaṃ sambhavatīti ।। yadi sahaprayogamātrāt sāmānādhikaraṇyam ity ucyate, sa tarhi paryāyaśabdayor api kadācid avyutpannabodhārthe prayogo dṛṣṭa iti tayor api sāmānādhikaraṇyaṃ syād ity āha śabdadvayasyeti ।। api ca nānavagatasambandhaṃ padaṃ pratyāyayati na cānavagate arthe sambandho anubhavituṃ śakyate tad ihādhyāsavāde sambandhānubhavavelāyāṃ kīdṛśo arthaḥ pratyetavya iti vācyam ity āha na ceti na kenacid rūpeṇa pratyetuṃ śakyata iti bhāvaḥ ।।
kim iti na śakyate, ata āha tadānīm iti śabdarūpo hy arthaḥ na cāvyutpannas tādrūpyāvadhāraṇe samarthaḥ tad ihādhyāsāt sambandhabuddhiḥ tataś cādhyāsa iti tatretaretarāśrayam iti bhāvaḥ asādhāraṇena ca sambandhagrahaṇaṃ nāśaṅkannīyam eva, piṇḍāntare aprayogaprasaṅgād ity āha na ceti ।। tad idānīṃ sambandhānapekṣasyaiva śabdasyātmādhyāsaśaktatvaṃ balād āpatitaṃ, tatra ca prathamaśrāviṇo api tadrūpārthabodhaprasaṅga ity āha tatreti ।। na ca vākyaṃ tavāpi śabdo nityam arthena sambaddhaḥ tat kimarthe smaraṇaṃ nādadhātīti mama hy asti vācyaṃ vyatiriktaṃ tad, yena vācyavācakasambandho avagataḥ sa śabdadarśanād arthaṃ smarati yas tv asyedaṃ vācyam iti na jānāti na tasyārthasmaraṇam iti nānupapannaṃ kiñcid ity āha mameti bhavatas tu vācakarūpātiriktavācyarūpābhāvāt prathamaśravaṇe apy adhyastarūpatā syād iti pūrveṇa sambandha ity āha bhavata iti ।। na tv etad astīti vyatirekeṇa darśayati yatheti ।।
yataś ca gṛhītaśabdo api nārthaṃ pratipadyate, tato naiva vācakādhīnaṃ vācyam ity āha tasmād iti pramāṇāntarāvagatārtharūpasmārakatvāt tu śruter eva tatpāratantryaṃ yuktam ity āha smārakatvād iti ।। upasaṃharati teneti ।। pravṛttinivṛttyupadeśeṣu kuryād na kuryād ity evamādiṣu śabdasyātadātmakatvāt tadātmakārthabodho anupapanna ity āha pravṛttāv iti ।। paryāyaśabdeṣu ca śabdabhedād artha pattir ity āha karahastādīti ।।
api cāyam adhyāsaḥ sādṛśyād vā bhavati śuktāv iva rajatasya, uparāgād vā maṇāv iva japāruṇimnaḥ na caitad ubhayam api śabdādhyāse sambhavati dūrasthenānurāgāsambhavāt sādṛśyānavagateś ceti tad etad āha ātmādhyāsa iti sārdhena yad api vivartavādināṃ pratyavasthānaṃ dūrastham api candrādi jale vivarta palabhyate, tadvacchabdo api pratyeṣyata iti tad ayuktam arūpasya pratibimbāsambhavād ity āha dūrastheti ।। nanu yad idam uktaṃ dūrasthatvāc chabdenānurāgo na sambhavatīti tad ayuktam vaibhavena śabdasya sarvatra sannidhānād ata āha śabdeti ।। kiñcāyam anurāgaḥ samānendriyagrāhyeṇaiva dṛṣṭaḥ yathā cākṣuṣasya maṇer aruṇimnā cākṣuṣeṇaiva na hi tvacā sphaṭike anubhūyamāne cākṣuṣo aruṇimā tam anurañjayati evaṃ śrautraḥ śabdo na cākṣuṣam artham anurañjayituṃ śaknotīty āha na ceti ।। evaṃ tāvad aśabdātmanaḥ śabdātmakatayā vedane pārarūpyaprasañjanena yat savikalpakajñānānāṃ mithyātvam uktaṃ tannirākṛtam adhyāsavādināṃ tu savikalpakajñānamithyātvenānumānādīnāṃ prāmāṇyaṃ durlabham ity āha anumāneti na kevalam anumānādīnāṃ prāmāṇyaṃ na sidhyati, sarvanirūpaṇānām eva tu vikalpādhīnatvāt sarvalokavedavyavahārocchedaprasaṅga ity āha nirūpaṇasyeti nirūpaṇaṃ nirṇaya iti ।।
nanu sarvaṃ mithyaiva vāco atiriktaṃ vāṅmayatvād viśvasya, tad yathā śaṅkunā sarvāṇi parṇāni santṛṇṇāny evamoṅkāreṇa sarvā vāk santṛṇṇā oṅkāra evedaṃ sarvaṃ vāg eva viśvā bhuvanāni jajñire iti śruteḥ ata āha tathāstv iti sarvamithyātve pratijñāyā eva mithyātvād na sarvamithyātvaṃ sidhyatīti ।। api cāyam adhyāsāparanāmnā bāhyāpalāpaḥ bāhyāpalāpo māhāyānikaḥ pakṣaḥ sa ca śūnyavādottareṇaiva nirākārya ity āha śūnyavādeti buddhigrahaṇaṃ buddhyadhyāsanirākaraṇārtham idaṃ ca prāg api vyākhyātam iti ।। prakaraṇārtham upasaṃharati tasmād iti bhinnaikatvādibuddhibhir iti anugatavyāvṛttibuddhibhir ity arthaḥ ।। evaṃ tāvat pramāṇāntarapratipannārthagocaraḥ śabdaḥ na tat tantram artharūpam ity uktam idānīṃ tu yady api śabdopāyako artho asati śabde nāvagamyate, tathāpi na tasya svarūpanāśo bhavati na hi cakṣurāder abhāve rūpādipañcakaṃ na pratīyata iti tad asad bhavati tad etad āha śabdābhyupāyaka iti dvayena iha copāyāpekṣatvenāsattvaṃ nirākṛtaṃ, na hi dīpendriyādīnām ity atra hetor anaikāntikatvam uktam iti viveka iti ।।
etāvac ca tadānīm api śabdākāratvaṃ na tadātmatā ato nātadākāraṃ tadākāratayā gamyata iti kuto bhrāntiḥ śabdasambandhamātreṇa cedaṃ śabdākāratvam ucyate na tu śabdātmakatayā, nityaṃ yadi ca gotvādīty atra śabdātmakatvam aṅgīkṛtya bhrāntitvaṃ nirākṛtam iti vivekaḥ arūpatā aśabdarūpatety arthaḥ kathaṃ punar idam avagamyate sambandhagrahaṇāt prāg api tadrūpam āsīd iti, atrāha yugapad iti na hi yugapad eva sarve śabdāsambhinnam arthaṃ budhyante yadaiva hy eko aśabdākāram arthaṃ pratyeti, tadaiva vyutpanno gaur ayam iti vikalpayati ato nātadrūpasya tadrūpatayā grahaṇam iti ।। yathaiva hy atadākāro na sarvair avagamyate । tadākāro api na tathā sarvair iti kathaṃ tathā ।। iti pariharati dvaye satīti parīkṣāsvarūpaṃ darśayati kin nv iti ।।
nirṇayam āha sadasadbhāvayor iti tadākāratvam asti nāsti ceti nopapadyate, vidyamānasya tu śaktyaśaktibhedād upalambhānupalambhau yuktau śaktisadasadbhāvāv api tadādhārabhedād upapannāv eveti vidyamānaiva tadākāratā aśaktair nānubhūyata iti nirṇaya iti ।। śaktito vyavasthopapattimatī tena śabdopāyakasya grahītuḥ śabdākārā dhīrnetarasyeti vivekaḥ ।। atra codayati devadattādīti tuśabdaḥ pūrvoktanivṛttau nityas tu syād itivat yad etad uktaṃ prāg api śabdākāra evāsāv artha iti tadavyāpakaṃ, devadattādīnāṃ kalpanāsvasambhavāt, tatra hy ādimān sambandhaḥ artho api devadattādir anityaḥ ataḥ pūrvāparayoḥ koṭyoḥ prasaṃkhyānāt tādrūpyaṃ śabdarūpatvam anityam ato avaśyam eva tatrātadākāraṃ tadākāratayā kalpyata iti mithyātvam iti ।। pariharati tatrāpīti devadattaśabdo api devā enaṃ deyāsurityāśiṣā labdham arthaṃ nijayaiva śaktyā vadati evaṃ caitrādiśabdā api nakṣatragrahādinimittā gavāśvādiśabdavannityasambandhā eveti tadvad eva nātadākāratā tadrūpapratyayaṃ pratīti devair datto yo arthaḥ sa tasyārthaḥ atas tadartharūpapratyayaṃ prati grāhyagrāhakayor vācyavācakayor autpattiky eva śaktiḥ, niyogamātraṃ tu yadabhinave piṇḍe tadanityam na ca tadanityatayā śabdārthasambandhasyānityatā bhavati śabdasyātadarthatvād iti ।।
yatra tarhi piṇḍe niyogavaśād eva devadattādiśabdā a nvarthā evam vartante ḍitthādiśabdāś cānugamaśūnyāḥ tatra kathaṃ satyatvaṃ, tatra hi śabdātmanaivārtho vikalpyate na tv arthasamavāyi kiñcid viśeṣaṇam asti saiva ca nāmakalpanety ucyate anvarthatve tu yathāsambhavaṃ karmādikalpanaiva darśayitavyā ataḥ punar api nāmakalpanaṃ mithyety āpatitaṃ tad ihaikeṣāṃ matenābhyupagamenaivottaram āha tatreti ।। svamatena parihāram āha yadā tv iti satyam atadrūpa evāsau piṇḍaḥ parastād api na śabdākāreṇāvasīyate kin tu tadavasthaiva saṃjñā, yādṛśo asāv arthaḥ pūrvam avagatas tādṛśasyaiva tasya smaraṇe hetuḥ ato nānyad anyākāreṇa pratipannam iti kuto mithyātvam kathaṃ tu nāmakalpanāyāṃ ḍittho ayam iti sāmānādhikaraṇyabuddhiḥ arthasamavāyinā hi viśeṣaṇena nīlotpalādiṣu sāmānādhikaraṇyaṃ dṛṣṭam ekāntabhinnagocarayos tu śabdārthabuddhyoḥ kathaṃ sāmānādhikaraṇyam iti vaktavyam ato bhrāntir eveyam maivam uktaṃ hi nātra śabdākāraṃ vastu cakāstīti ḍittho ayam iti nāyam arthaḥ ḍitthaśabdātmako ayam iti na hīyam īdṛśī pratipattir iti api tarhi ḍittha iti nāmāsyeti ato na nāmakalpanā bhrāntir iti ।। anyan mataṃ - prāg api nāmaniyogān nāmākāragrāhyaśaktir arthasyāsīd iti atyantāsatyā gaganakusumavad bhāvayitum aśakyatvāt niyoge tu kṛte asau śaktir abhivyajyate param ataḥ prāg api tadrūpasadbhāve asti pramāṇam iti na pārarūpyaṃ, tad etad āha niyogād iti ।। etad eva prapañcayati sarvākāreti asti hi sarvaśabdaparicchedya[]tāśaktir arthasya yatra hi ḍitthaḍavitthayor anyatamaḥ śabdo niyujyate sa eva taṃ gamayati śabdo api sarvākārārthavijñānasamartha eva yatraiva niyujyate tam eva gamayati tad evam aniyamaprasaktau niyamamātraṃ niyoktrā pitrādinā kriyata iti ।।
evaṃ tāvat sarvaprakāraṃ pārarūpyayuktir utsāritā idānīṃ smṛtisaṅkareṇāprāmāṇyasambhāvanāṃ vārayati tatreti sārdhena śabdārthasambandhaṃ smarato api vā pramātur yā buddhir bhavati nāsāv apratyakṣaṃ, cakṣuṣā sannikṛṣṭe arthe yā buddhir bhavati sā pratyakṣaṃ tadānīm api cakṣussannikarṣo anuparata eva evaṃ sa evāyaṃ gaur iti pūrvagṛhītānusandhānād api jāyamānā neyam apratyakṣaṃ, pratyakṣakāraṇasya cakṣuṣo anuparatatvāt tad atra śabdārthasambandhasmaraṇapūrvagṛhītānusandhānābhyāṃ pratyakṣatvaṃ na vāryata iti pratijñātaḥ parastād upapādayiṣyata iti na cātra tenendriyārthasambandha ity anena gatārthatvaṃ tatra smarann api svadharmeṇa vikalpayannaraḥ pratyakṣavān iti pratijñātaṃ kevalaṃ, na tūpapāditam atra śabdādhyāsanirāsaparyantena sandarbheṇa svadharmavikalpaḥ prasādhitaḥ idānīṃ tu smarann apīty asyārthaḥ prapañcyate tena tad grahaṇakavākyam uttaras tu tatprapañca ty anavadyam idaṃ cānavahitānāṃ cittam anurañjayati netareṣām iti kathaṃ punaḥ smṛtisambhedenāprāmāṇyam ata āha viviktā eveti ।। vivekam eva darśayati smaryete iti śabdasambandhau hi smaryete atas tāv apratyakṣau na tv arthasya pratyakṣatā vārayituṃ śakyata iti ।। nanv artho hi pūrvagṛhīta eva gṛhyate sa evāyam iti ca pratisandhīyate ataḥ kathaṃ pratyakṣo bhaviṣyatīty ata āha gṛhītam apīti vyatirekeṇa ādhikyenety arthaḥ ।। ādhikyam eva darśayati vyaktīti pūrvaṃ hi vyaktyantare jātir avagatā idānīṃ vyaktyantare avagamyate tathā pūrvedyur avagatā aparedyur avagamyate nirvikalpakakṣaṇe avagatā savikalpakakṣaṇe avagamyata ity adhikaparicchedyābhāvād asti miter avasaraḥ kālaś ca yadindriyasambandhārthagocaro avagamyate tadindriyajanmanaiva pratyakṣeṇāvagamyata iti tatsambandhasya pratyakṣatvam upapannam iti tadapratyakṣavādināṃ tu cirakṣiprādipratyayā anālambanāḥ syuḥ nanu ta eva kālasya liṅgam astu viṣayas tv amīṣām abhidhātavyaḥ yadi dravyādayaḥ, na, tat svarūpamātre anutpādāt, tadgocaratve kālānumānāsambhavāt svāṃśaparyavasānasya ca vijñānavāde nirākariṣyamāṇatvād na svāṃśālambanatvam ato yad amīṣām ālambana pratyakṣād avasīyata eva kāleti ādiśabdenāvasthābhedo gṛhyata iti nanu na kevalam adhikaṃ gamyate kin tu prāgavagatam apīti kathaṃ prāmāṇyam ata āha yaḥ pūrveti savilapake hi śabdārthasvarūpasambandhakālasambandhāḥ prathante tatra śabdādir aṃśo asmṛtiviṣaya iti mā nāma pramāṇaviṣayo bhavatu idānīn tanī tu vastunaḥ sattā na pūrvam avadhṛtety asti tatra pramāṇāvasara iti sthitaṃ prāmāṇyam indriyavyāpārānuvidhānāc ca pratyakṣatvam iti ekaṃ cedaṃ pūrvavijñānajanitasaṃskārapratyutpannendriyādikāraṇakaṃ grahaṇasmaraṇātmakaṃ pratyabhijñānābhidhānaṃ pramāṇam iti veditavyam iti ।।
nanv idaṃ bhavaty adhikaviṣayaṃ, smaraṇottarakālaṃ bhavat kathaṃ pratyakṣam na hi nirvikalpasya pratyakṣasyaiṣa dharmo dṛṣṭaḥ ata āha na hīti na hi smaraṇāt prāgbhāvitā pratyakṣalakṣaṇam api tarhīndriyajatvam tac cātrāpy aviśiṣṭam iti bhāvaḥ ।। yadi smaraṇenendriyapravṛttir eva vāryate tadā dūṣyate tatas taduttarakālaṃ jāyamānaṃ savikalpakaṃ pratyakṣaṃ bhaved api na tv etad astīty āha na ceti ।। yataḥ smṛtyā nendriyaṃ virudhyate na vā dūṣyate tena prāgūrdhvaṃ vā smṛter yad indriyārthasambandhād jñānaṃ jāyate sarvaṃ tat pratyakṣam abhyupagantavyam ity āha teneti ।। nanu viditaśabdārthasambadhāḥ satyevendriyārthasambandhe kecid eva tam arthaṃ jātyādinā vikalpayanti nāpare atas tāvatsāmagrīkasyaiva kasyacid abhāvād apratibandhakakāraṇaviśeṣā bhrāntir eva savikalpakapratyaya ity ata āha vimanaskā iti dvayena ayam abhiprāyaḥ na vyutpattīndriyasamprayogamātrajaṃ jñānaṃ savikalpakaṃ, tad api sarvasādhāraṇaṃ manaḥpraṇidhānādy apekṣate ato yadi nāma kasyacid vimanaskasya dūrasūkṣmasādṛśyādiviṣayadoṣād vyāmūḍhasya nāmuko ayam iti viśadataram avabhāso bhavati, naitāvatā kuśalasya sūkṣmasādṛśyādivivekacaturasyāpi vibhrameṇa bhavitavyam iti yuktam iti ।।
atraiva dṛṣṭāntam āha yathā ṣaḍjādīti dvayena tatsaṃskṛteti ṣaḍjādyabhyāsasaṃskṛtety arthaḥ ।। yathā ṣaḍjādiṣv akuśalasyāpi viviktākārabodho bhavati vinā ṣaḍjādiśabdaprayogam, evaṃ gotvādyaviditāsmṛtaśabdair viviktam upalabhyata evety āha te hīti ।। nānājātiguṇādisaṅkīrṇaṃ tu tadaśabdajñasya vijātīyapiṇḍaviviktam avabhāsate śabdasmaraṇasaṃskṛtānāṃ tu piṇḍaviviktajātyādimātraṃ nirbhāsata ity āha saṅkīrṇam iti ।। yata eva smaraṇatantrā vikalpāḥ, ato yadā yacchabdasmaraṇamāvirasti tenaiva tadā vastu vikalpyate yathā cakṣuṣmadādinā rūpādi netareṇa, cakṣuṣmatāpi badhireṇa rūpamātraṃ na śabdaḥ anupāyatvād iti tad etat sarvam āha yatheti dvayena vivekahetūnām śabdānām ity arthaḥ ।।
ataḥ siddhaṃ savikalpakam api pratyakṣam yāvat tu vivekopāyā na śabdā buddhā bhavanti tāvannirvikalpakaṃ na tu tad evety āha teneti ।। ato yat kalpanāpi svasaṃvittāv iṣṭā nārthe vikalpanād iti bauddhair uktaṃ tat paradharmavikalpe anumanyāmahe na svadharmajātyādivikalpaneṣv ity āha tasmād iti ।। ato liṅgaliṅgisāmānyayos tatsambandhasya ca savikalpakapratyakṣavedyatvād upapannam anumānādīnāṃ pratyakṣapūrvakatvam ity āha pratyakṣatvam iti ।। kiṃ punaḥ prayasyatā savikalpakasya pratyakṣatvaṃ sādhyate nirvikalpakadvāreṇāpi bauddhādīnām ivānumānādivyavahāro ghaṭiṣyate ata āha sarvaṃ ceti yathā na nirvikalpakapūrvakam anumānādyātmānaṃ labhate, tadanumāne abhidhāsyata iti ।।
atra codayati nanv evam iti yadīndriyavyāpārānuparamamātrāj jātyādivikalpānāṃ pratyakṣatvam, evaṃ tarhi visphāritākṣo dūrād uṣṇo ayam iti vahniṃ vikalpayati tad api pratyakṣam āpadyate indriyavyāpārāvirāmād iti ।। sammataṃ kiñcid asti yena tad eva pratyakṣaṃ netarad ity ucyate ato gotvam eva pratyakṣam iti ।। yad api tatrāpi dūrād gomahiṣādisaṃśaye śabdaviśeṣādinā gotvādiniścayo bhavati, so akṣasambandha ānumānika eva na tu pratyakṣa ity āha tatreti ।। api ca saṃvitparāhatam evārāduṣṇavikalpasya pratyakṣatvam aparokṣā hi buddhiḥ pratyakṣaṃ, tad yadā sparśendriyeṇoṣṇam anubhūyate tadā tv aparokṣākārā buddhir iti bhavati pratyakṣaṃ, cakṣuṣā vahnau prakāśite bhavantī parokṣāvabhāsitvān na pratyakṣam ity āha sparśaneneti ।।
ataḥ svendriyānusāreṇaiva pratyakṣatā indriyāntaraṃ tv asatkalpam evety āha tasmād iti ।। cāparokṣāvabhāsaupayikatayaiva lakṣaṇakārair api pratyakṣalakṣaṇatvenāśrīyate na svarūpeṇa ato yatrāgnāvakṣasambandhaphalam aparokṣāvabhāsitvam anusriyate tasya pratyakṣatā netarasyeti siddham ।। atra bhāṣyakāreṇa pratyakṣādyanimittatve pratipādite saduplambhakapramāṇapratyastama(?ya।yād abhā)vaprameyatāṃ dharmasyāśaṅkya tannirākaraṇaparatayautpattikasūtram avatāritam abhāvo api nāsti yataḥ autpattikas tu śabdasyārthena sambandhas tasya jñānam upadeśo avyatirekaś cārthe anupalabdhe tatpramāṇaṃ bādarāyaṇasyānapekṣatvāt iti tac ca codanaivety avadhāraṇaṃ cākṣipati pratyakṣādāv iti ayam arthaḥ bhāvagocaranikhilapramāṇābhāve hy abhāvaḥ pramāṇam na ceha tathā, lokaprasiddher evābhāvāt na ca sā na pramāṇaṃ, brāhmaṇādivarṇavivekasya tadadhīnatvāt itarathā tadabhāvāt na khalu sunipuṇam api vilokayamānā vayaṃ kṣatriyādivilakṣaṇaṃ brāhmaṇaśabdavācyaṃ piṇḍānugatam aparaṃ rūpam aparokṣam īkṣāmahe tadavaśyaṃ varṇavivekāya lokaprasiddhiḥ svatantrā pramāṇam āstheyā api ca sakalaśabdārthāvadhāraṇam eva tadāyattaṃ, tām antareṇa pramāṇāntarāsambhavāt ato niṣiddhe api pratyakṣādau nābhāvaśa na ca codanaivety avadhāraṇopapattir iti ।।
prasiddhim eva darśayati dhārmiketi hyantena anugrahakāriṇi hi laukikā dhārmikaśabdaṃ prayuñjānā dṛśyante pīḍākāriṇi cādhā yaś ca dharmam ācarati sa dhārmikaḥ tad yady anugraho dharmaḥ tad evam upapadyate nānyatheti etad eva bhagavato vyāsasyāpy abhimatam iti darśayati tatheti prayojanamantena nir prayogāsambhavāt tadviṣayam idamā pratinirdiśati tad ayam arthaḥ viśiṣṭaviṣaye puṇyapāpapadadvaye ācaṇḍālaṃ manuṣyāṇāṃ vidyamāne tenaiva dharmādharmapramitisiddher anarthakaṃ śāstram iti nanv evaṃ puṇyapāpapramāṇakau dharmādharmāv uktau, na lokapramāṇa naivam tatprayogasyaiva lokāyattatvāt tasmād ayam anupālambha iti ।। evam ākṣipya samādadhāti nirmūletītyantena ayam arthaḥ prasiddhir hi prajñānam tac ca nadraḍhimā na ca nirmūlaṃ jñānam ātmānaṃ labhate prāg eva jñānadraḍhimā tad evaṃ nirmūlāyāḥ prasiddher abhāvāt kutaḥ sā pravṛtteti pramāṇair anviṣyata iti nanu ca kāryadraḍhimnā mūlaṃ kalpayiṣyate, smṛtidraḍhimneva śrutir ata āha pratyakṣādīti satyam samūlā prasiddhiḥ pratyakṣādimūlatayā pratyakṣasūtre nivāritā codanā bhaviṣyaty eveti ।। api ca bhaved api prasiddhiḥ pramāṇaṃ, yadi vyavasthitaiva prasiddhiḥ syāt sā tv avyavasthitā tathā hi saṃsāramocakā nāma nāstikā bāhyahiṃsām eva dharmam āhuḥ anye tu tapaḥ jāpatyādi pīḍātmakatvāt parapīḍāvat adharmastu vidhiniṣedhapramāṇakau tadviparītau dharmādharmau saṅgirante tad evaṃ mlecchāryāṇāṃ parasparavigānān na lokaprasiddhatvaṃ dharmādharmayor upapadyata ity āha saṃsāreti sārdhena ।। nanv anumānābhāsasaṅkareṇa pramāṇam apramāṇībhavati na hi pratyakṣābhāsasaṅkarāt pratyakṣam apramāṇaṃ bhavati atha tatra kāraṇadoṣasadasadbhāvanibandhanaḥ pramāṇatadābhāsavivekaḥ, so atrāpy aviśiṣṭaḥ atrāpi smṛtikārair vivekopāyo darśita eva ācāraś caiva sādhūnām ityādinā sādhavaś cāryāḥ svābhāvikakṛṣṇamṛgacaraṇopalakṣitāryāvartanivāsinaś cāryaśabdavācyāḥ atas tadācāro dharmo anyo adharma iti viveko bhaviṣyati, ata āha na ceti śāstrasadasadbhāvanibandhano hy āryamlecchavibhāgaḥ tada tv āryamlecchavibhāgo durbhaṇaḥ ata eva śāstrasthā vā tannimittatvāt iti vakṣyatīti astu tarhi śāstramūlārthaprasiddhiḥ pramāṇam ata āha tanmūleti na svatantrāyāḥ prasiddher eva prāmāṇyaṃ sidhyatīty abhiprāyaḥ ।।
ataḥ sakalabhāvapramāṇanirākaraṇāt śaṅkitābhāvanirākaraṇena codanaiva dharmādharmayoḥ pramāṇam ity upapannam ity āha tasmād iti paśyatām iti ṣaṣṭhī cānādare ityanādare ṣaṣṭhīti ।। atra bhāṣyakāreṇa aupattikas tu śabdasyārthena sambandhas tasyāgnihotrādilakṣaṇasya dharmasya nimittam ity uktvā iti praśnānantaram upadeśo hi bhavatīti sautram upadeśapadaṃ vyākhyātaṃ, tatra na jñāyate kenāsya sambandha iti yogyapadānvayaṃ darśayati upadeśa iti tasya dharmasyopadeśo jñānaṃ pramāṇam iti nanūpadeśo granthasandarbhātmā, jñānaṃ cārthāvagrahaḥ katham anayoḥ sāmānādhikaraṇyam ata āha jñāyata iti bhāvasādhano hi jñānaśabdo nopadeśaśabdena sāmānādhikaraṇyaṃ labhate ayaṃ tu jñāyate aneneti karaṇasādhana iti yuktaṃ sāmānādhikaraṇyam iti ।। kathaṃ punar upadeśo dharme pramāṇam ata āha autpattiketi bādhakāraṇadoṣādhīnaṃ hy aprāmāṇyam tatra sambandhautpattikatvapratipādanena taddvārā puruṣānupraveśābhāvāt, puruṣāśrayatvāc ca śabde doṣāṇāṃ kāraṇadoṣanivāraṇaṃ tāvat kṛtam tannirākaraṇena sahāprāmāṇyam anapoditam ity avyatirekapadaprayojanam āha abādha iti avyatirekapadenābādhaḥ pratipādyate na hi deśakālayor ubhayor api codanājanitaṃ jñānaṃ viparyetīti tad evaṃ bādhakāraṇadoṣanirākaraṇe kṛte anapoditam autsargikaṃ prāmāṇyam iti tat pramāṇam ity anenoktam iti darśayati svata iti ।। kālas tu parokṣaḥ na ca parokṣāparokṣasambandho aparokṣo bhavati, tarumarutsaṃyogavat ato anadhikārtham api grahaṇaṃ iti vācyam na caivaṃ smṛtitvāpātaḥ smṛtir hi pūrvānubhavaprabhāvitabhāvanāvaśalabdhasiddhir nādhikam apekṣate nendriyasāpekṣam ity uktam ata eva gṛhītam api punargṛhyamāṇaṃ dṛśyata iti laukikā vyapadiśanti, na tu smaryata iti ato na vidmaḥ kimarthe anupalabdha ity anena nirasyata iti sarvasyeti ayam arthaḥ anupalabdhārthaviṣayam eva sarvaṃ pramāṇam anyathā smṛtitvāpātāt na hi grahaṇasmaraṇayor gṛhītāgṛhītagocarayor gṛhītāgṛhītagocaragato viśeṣa upalabhyate yat tu kāraṇabhedād bheda ity uktam satyam svarūpabhedaupayikaḥ kāraṇabhedaḥ svarūpaṃ tu gṛhītāgṛhītaviṣayatvād eva bhinnam anubhūtir grahaṇam iti ced, yady api so anubhūtiḥ anumānādiṣu smṛtitvaprasaṅgaḥ ato aavaśyaṃ gṛhītāgṛhītāgocaratvam eva grahaṇasmaraṇayor bhedaḥ kim idānīṃ dhārāvāhikasaṃvido na pramāṇam na hi kā ktam atrocyate tatrāpy uttarottarakālākalitabhāvapratyākalanād upapannam evādhikagantṛtayā prāmāṇyam na ca vaiśeṣikādivat parokṣaṃ kālam ācakṣmahe pratyakṣam eva hi vartamānakālasambandhān bhāvānupalabhāmahe katham arūpaṃ pratyakṣam iti cet ākāśavad bhaviṣyati na hi rūpi pratyakṣam iti naḥ pratyakṣalakṣaṇam api tarhi saṃvid eva parokṣāparokṣanirbhāsodīyamānedaṃ pratyakṣam idam apratyakṣam iti vibhajate tad evaṃ visphāritākṣasya vyaktānupalakṣitottarottarasūkṣmakṣaṇabhedabhinnaikabhāvavikāparokṣanirbhāsāvabhāsodayāt upapannā pratyakṣatā pramāṇatā ca ataḥ pramāṇāntarānupalabdhasvagocarapratyākalanād upapannam upadeśaprāmāṇyam iti sūktam arthe anupalabdha iti atra bhāṣyam upadeśa iti viśiṣṭasya śabdasyoccāraṇam iti tatra codanā vidhipadaparyāyaḥ śabdaviśeṣo bhāṣyakārasyābhimataḥ ity āha codaneti etad uktaṃ bhavati vidhāyakaśabda upadeśa iti ।।
vartamānopadeśakaṃ dharmapramitau pramāṇam eva śreyas sādhanaṃ hi dharmaḥ sa ca śreyasaḥ svargādeḥ sādhanena yāgādinā sādhyasādhanasambandhaḥ sarvākhyāteṣu sambhavati svargakāmo yajetety ato api hi yāgena svargaḥ sidhyatīti gamyata eva yathā loke odanaṃ pacatīti pākaudanayoḥ sādhyasādhanasambandhabuddhiḥ syād etat ākhyātam antareṇa sādhyasādhanasambandho na siddhyet, tadartho vidhir iti tan na anākhyātavākyaprayogāsambhavāt prayojanāya hi vākyam uccāryate nirākāṅkṣaṃ ca vacaḥ prayojanakṣamam ākāṅkṣānivartanaṃ cākhyātādṛte na sambhavati itarathā vidher apy asambhavāt stutyāpi hy ākhyātam eva khādirādivākyeṣu vidhāyakaṃ parikalpyate athocyeta anuṣṭhito yāgādir dharmaḥ, na cānuṣṭhānaṃ rtakādṛte sambhavati na ca vidhim antareṇānyaḥ pravartayatīti tan na icchānibandhanatvāt pravṛtteḥ aniṣṭeṣu vidhiśatenāpy apravṛtteḥ ato anenedaṃ sidhyatīti saṃvidi vopāyārthī sa tatra pravartata iti na cādharmavarjanārtho vidhiḥ pratiṣedhād eva nañas tatsiddheḥ rāgādiprāptakartavyatānuvādena nañ eva niṣedhādhikāre nivartakaḥ eṣā hi tatra vacanavyaktiḥ yaddhanyāt tan neti ato anarthako vidhiprāmāṇyapratipādanaprayāsaḥ apauruṣeyaḥ śabdaḥ dharme pramāṇam ity etāvad eva vacanīyam iti ।। satyam uktā ayuktā sā loke pramāṇāntarāvagateḥ sidhyaty api na tu vede pramāṇāntarābhāvāt nanu svargakāmapadasamabhivyāhāraḥ pramāṇaṃ, na tasya śrutyā bādhāt iha hi yajata iti sādhyākāṅkṣiṇī bhāvanāvagatā satī samānapadopādānaśrutyupanītayo rdhātvarthasambandhanirākāṅkṣā satī na vyavahitakartṛviśeṣaṇatvopayuktasvargādibhāvyasambandham anubhavati sannikṛṣṭālābhe hi viprakrṣṭo api vaidiko bhavati na sannikṛṣṭa, cyate labhyate ceha dhātvarthaḥ sannikṛṣṭa iti na viprakṛṣṭaphalapadasambandho yukta iti ।। na nirālambanaṃ jñānaṃ kriyā sādhanayoginī । abhidhāṃ bhāvanām āhur anyām eva liṅādayaḥ ।
nirvahati tadabhāvaś cānāptavākyatvāt vede tv apauruṣeyatvān na puruṣadoṣāśaṅkāpīty upapāditam vidhau tu tam atikramyeti prapañcitaś ca vidhir api manāg ity uparamyate iti ।। anapekṣatvād iti sūtrāvayavaṃ vyācaṣṭe svapratyayeti anāptavākye hi dṛṣṭavyabhicāritvāt tajjanitāt pratyayāt pratyayāntaraṃ svīyam arthāvadhāraṇāyāpekṣate na ca tatrāpy anāptavacaḥ pramāṇam anuvādatvāt āptoktīnāṃ tu pramāṇaviṣayagocarāṇāṃ prāmāṇyāt tasyaivāptasya narasyāpekṣā kim ayam artho anena pramāṇenopalabdho na veti na ceyam ubhayy apy apekṣā codanāṃsu sambhavati, apauruṣeyatvasya vedādhikaraṇe vakṣyamāṇatvāt tata upapannaṃ codanāyāḥ prāmāṇyam iti ।। paricoditaṃ - na prasiddhatvaṃ nimittāparīkṣāyāṃ hetuḥ, prasiddhatarasya pratyakṣasya śuktirajatavedane vyabhicārād iti tad ayuktaṃ, na hi pratyakṣaṃ vyabhicarati api tarhi tadābhāsam na cābhāsavyabhicāre pramāṇavyabhicāraparicodanā yujyate ata āha saṅkarād iti pratyakṣatadābhāsayor akṣajatvena sādṛśyān mohād ābhāsavyabhicāre api pratyakṣavyabhicāraṃ codayatīti ।। tad eva prapañcayati pramāṇeti vakṣyamāṇapāramārthikapratyakṣalakṣaṇājñānād vyabhicārāt parīkṣā kāryeti codayati etat paricodanottaratayā pratyakṣasūtram upavarṇitaṃ naitad evam yat pratyakṣaṃ na tad vyabhicarati yad vyabhicarati na tat pratyakṣam kiṃ tarhi pratyakṣam tatsamprayoge puruṣasyendriyāṇāṃ buddhijanma satpratyakṣam yadviṣayaṃ jñānaṃ tenendriyāṇāṃ puruṣasya samprayoge yad buddhijanma tat satpratyakṣam na cedṛśasya vyabhicāro asti tad idaṃ vārttikakāro darśayati naitad iti parīṣṭisūtreṇāparīkṣā pratijñātā pratyakṣasūtreṇopapādyopasaṃhṛteti ।।
eṣa ca jñānasya doṣo yady anyagocarasyānyākāratvam ataḥ sannihitam asannihitarajatākāreṇāvalambate duṣṭakāraṇajaṃ jñānam ity ubhayālambanasya jñānālambanatvam ātmendriyamanorthasannikarṣo hi jñānasya hetuḥ so asatsu doṣeṣu samyagjñānahetuḥ, satsu tu viparītajñānahetur iti sūkto yathārthāyathārthajñānavibhāga iti kiṃ punaḥ pratyakṣasya lakṣaṇaṃ yena tad yathārtham ata āha yadābhāsam iti yadākāraṃ jñānaṃ tenendriyāṇāṃ samprayoge yat puruṣasya buddhijanma tat pratyakṣam iṣyate kathaṃ tadayathārthaṃ bhaviṣyatīti ।। vartamānārthatayā samprayogaviśeṣaṇārthaḥ sacchabdo vyākhyātaḥ katham idānīṃ śobhanārtha ity ucyate yuktaṃ ca samprayogaviśeṣaṇam aviśiṣṭe hi tasminn anāgatādisamprayogajaṃ yogipratyakṣam anirākṛtaṃ syād iti prāg evoktam tadvṛttenāpi vyavahitapraṭhitena samāso duṣpratipādataraḥ punar api cedṛśaṃ yat tatsamyakpratyakṣam iti tadapekṣā vidyata eveti vyatyaye aparituṣyan prakārāntaram āha yadveti dvayor api tatsator atrādhyāhāraḥ tatra bhāsamānākāraparāmarśārtho adhyāhṛtas tacchabdaḥ paras tu pratyakṣarūpaparāmarśārthaḥ sacchabdas tu samprayogasannidhipaṭhitas tadviśeṣārtha eva adhyāhṛtas tu śobhanārtha iti vivecanīyam iti ।। nanu ca ābhāsalakṣaṇākathanān na pratyakṣatadābhāsaviveko darśayituṃ śakyate, ata āha - arthāpattyeti īdṛśaṃ pratyakṣam ityukte arthād anīdṛśam ābhāsaṃ bhavatīti atra bhāṣyakāreṇa kathaṃ tadatadyogajatvaviveko avagamyata ity āśaṅkyoktaṃ bādhakaṃ hi yatra jñānam utpadyate naitad evam iti tadanyasamprayoge viparītas tatsamprayoge iti tad ayuktam kiṃ hi kāraṇaṃ yaduttareṇa pūrvaṃ bādhyate, pūrveṇaiva jaghanyam uttaraṃ bādhyata iti yuktam ata āha bādhaketi tad dhi bādhakaṃ yadanyābādhakam ātmānam eva na labhate tathācottaram atas tat pūrvaṃ bādhata iti yuktam jaghanyam api pūrvānapekṣaṃ balavad iti ṣaṣṭhe vakṣyate yatra pūrvāpekṣam uttaraṃ, tatra pūrvaṃ balavad iti tṛtīya uktam iti ।। tad api hi nirapekṣam eva, ata āha na ceti yady api taduttarānapekṣaṃ, tathāpy anāgatottarabādhakātmakatvenānavabhāsān na bādhakam iti ।।
yatra tarhi naitad evam iti na bādhakodayaḥ, api tarhi nimittedāṣajñānaṃ, tatretaretarāśrayam aparihāryam nimittadoṣeṇa tatrotthāpyo bādhaḥ sa ca pūrvāpramāṇatve śakyata utthāpayituṃ, tadutthāpanāc ca tadapramāṇam iti nāvakalpate, ata āha nimitteti prāyeṇa hi śaṅkhādiṣu pītādivibhramāḥ pittādidoṣebhyaḥ samutpannāḥ paścād bādhyante nedaṃ pītaṃ śuklo ayam iti hi sampratipattiḥ sambhavati ato na tatra nimittadoṣabodhamātrān mithyātvam yatra tu jñāte api nimittadoṣe tadrūpapratyayānuvṛtteḥ paścād abādhanam eva, yathā diṅmūḍhasya jānato api nimittadoṣād diṅmoho na nivartate tatrāpi narāntaraviparyayād anyataḥ paricchedān netaretarāśrayam iti ।। yatra tarhi na narāntarādiṣu viparyayaḥ tatra kathaṃ yathā jātyādivijñāne na ca tat satyaṃ, teṣāṃ vyatirekāvyatirekavikalpākṣamatvād ata āha sarveṣām iti yad dhi deśāntarādiṣu na viparyeti tadabādhyaṃ samyag eveti nanu tatrāpy anupapatter bādhikā dhīr utpādyā, kathaṃ samyaktvam ata āha na hīti pratyakṣo hy avikalakaraṇasya piṇḍāt piṇḍāntareṣu pūrvarūpāvamarśaḥ sa kathaṃ yauktikena bādhena bādhyate yasya hy avyutpadyamānasya balavatā mukhaṃ nirudhyate na tadātmānaṃ labhate uktaṃ ca svayūthyair api na pratyakṣaviruddhakāraṇaviṣayam anumānam ātmānaṃ labhate agnāv iva śaityānumānam iti ।। yadi tarhi bādhakajñānam antareṇa na kāraṇadoṣamātrān mithyātvam avagamyate, katham ucyate yasya ca duṣṭaṃ karaṇaṃ yatra ca mithyeti pratyaya iti bhedena tadā hi mithyātvapratyaya evāsamīcīnatāyāṃ hetur uktaḥ syāt tasmād vaktavyo viṣayaḥ sa ucyate yena tarhi prāg ekaś candro avadhāritaḥ sampratyaṅgulīnipīḍitalocano dvau paśyati tasya prācīnajñānānusāreṇa jātavicikitsasyādhunā ca vyaktaṃ kāraṇadoṣam avagatavato bhavati nirṇayaḥ yathā pūrvajñānam aduṣṭakāraṇajam idaṃ ca vyaktāvagatakāraṇadoṣaprabhavam kāraṇadoṣaniyataś ca kāryadoṣaḥ tasmād asamīcīnam tad iha pūrvānubhavo vicikitsodayahetuḥ kāraṇadoṣāvadhāraṇād eva mithyātvāvadhāraṇam evaṃ bāhyāgamānām api kāraṇadoṣāvadhāraṇād eva mithyātvāvadhāraṇam na hi tadarthāḥ sākṣād bādhyante pauruṣeyatvāt kāraṇadoṣāśaṅkayaiva mithyātvaṃ bhavatīti yuktam eva dvaividhyam ।। nanu mā bādhi jātyādijñānam pramāṇatvaṃ tu tasya kathaṃ, pramāṇatadābhāsasādhāraṇaṃ hi jñānatvam ato vyabhicāradarśanāt saṃśayo yuktaḥ vṛttyādivikalpāś cāprāmāṇyam anāpādayanto api tadvat prāmāṇyaṃ vighnanti ata āha svata iti yadi jñānatvānubandhinī pramāṇatvāpramāṇatve dve api syātāṃ, syād evānirṇayaḥ svatas tu pramāṇam ity upapāditam ato jātyādyastitvabodhād anapodito nirṇayo yuktaḥ sa cāyaṃ bodho na param asmākam eva ye api tu jātyādīn apalapanti, teṣām apy asti te api hi na tadbodham anapalapanto jātyādīn apalapitum arhantīti ।।
vṛttikāragranthavyākhyā ।। anuṣṭhāne padārthānām avaśyambhāvinī smṛtiḥ । ananyasādhanānanyakāryair mantrair niyamyate ।। padam ajñātasandigdhaṃ prasiddhair apṛthakśruti ।
nirṇīyate nirūḍhaṃ tu na svārthād apanīyate ।। tatra kramo dvidhaiveṣṭo deśasāmānyalakṣaṇaḥ । pāṭhānuṣṭhānasādeśyād viniyogasya kāraṇam ।। prati tatsiddhyartham iti yāvat anyathā sarvārthakriyāṇām ucchedo bhavet ataḥ prayojanavad bāhyārthapratipādanam akriyāṅgasya tu pratipāditasyāpy anartha m eveti kriyāṃ pratīti yuktam eveti ।।
dve satye samupāśritya buddhānāṃ dharmadeśanā । loke saṃvṛtisatyaṃ ca satyaṃ ca paramārthataḥ ।। iti atas tadvad eva vyavahārasiddhau kiṃ pāramārthikārthapratipādanavyasaneneti ।। atra dūṣaṇam āha saṃvṛter iti satyam saṃvṛtisatyena sarvam idaṃ bauddhair āśrīyate na tv etad yuktam satyabhedānupapatteḥ yaḥ khalv ayaṃ satyabhedo bauddhair āśritaḥ saṃvṛtisatyaṃ paramārthasatyam iti, nāyam upapadyate saṃvṛteḥ satyatvābhāvāt mithyāparyāyo hi saṃvṛtiśabdaḥ kathaṃ tasya satyaśabdasamabhivyāhāraḥ na hy ayam akṣaśabda iva vibhītakādīnāṃ saṃvṛtiparamārthayoḥ sādhāraṇaḥ satyaśabdaḥ ataḥ satyabhedānupapattir iti virodham eva vyanakti satyaṃ ced iti ।।
na hīti atra cākṣādivat sādhāraṇaśabdatā pūrvaṃ satyaśabdasya nirākṛtā iha gavādivat sāmānyaśabdateti vivecanīyam iti ।। ato lokaṃ vañcayituṃ mithyāparyāyo api saṃvṛtiśabdo bauddhavidagdhair anudvegakaratayā mithyātva eva vivakṣite svanāstikyaparijihīrṣayā prayukto lālāyām iva vaktrāsavaśabda ity āha tulyārthatva iti saṃvṛtirantena vakṣyamāṇenetikaraṇena sambandha iti kalpanāvācoyuktir api svanāstikyaparihārārtham eva tair āśritety āha kalpaneti ceti kalpanāmātrakalpitena bāhyena sarvalaukikavyavahāra ity api nirvastuke jagaty abhinnasya cinmātrasya kalpanāyā bhettum aśakyatvād durbhaṇam kvacid dhi bhinnam eva kiñcid rūpāntaraṃ kalpanās padaṃ bhavati śuktāv iva rajatarūpam yasya tu na kiñcid bhinnam asti, tat kena rūpeṇa kalpyatām tad etad āha kalpanāpīti ।। tad eva satyam ity ucyate anyat tu saṃvṛtir mithyeti na tu satyadvayakalpanātmānaṃ labhate tantreṇa tadvṛttasya pūrvāparābhyāṃ sambandhaḥ paramārthata iti ca nāstīti pūrveṇa sambadhyata iti ।। api ca svapnāvagatā apy arthāḥ kecicchokaharṣādivyavahārahetavo dṛśyante atas te api sāṃvṛtā eva tadvac ca bāhyārthābhyupagame svapnādibhogatulya eva śubhāśubhakarmaphalopabhogo bhavet atas tannivṛttyartham api paramārthasatye bāhye prayasyate ity āha svapnādīti ।।
kaḥ punaḥ svapnatulyatve doṣaḥ, ata āha na hīti kim iti na pravartate ata āha yādṛcchikatvād iti na hi svapnasukhaṃ me bhavatīti vidvāṃsaḥ prayasyanti yādṛcchikaṃ hi svapnasukham agaṇitasāmparāyikaihikanimittaṃ, na tat prayasyato bhavatīti buddhvā vidvadbhis tūṣṇīm udāsīnair evāsyeta, na kvacit prayatnaḥ kriyetety arthaḥ ।। ato avaśyaṃ pāramārthikīṃ phalaprāptim icchadbhir upapattyā bāhyavastuviṣayā pratipattir vidhātavyety asti vicārasya prayojanam ity upasaṃharati paramārtheti ।। punastadupekṣyaiva bāhyārthāpalāpo nirākriyate, tatra kāraṇaṃ vaktavyam ata āha tatreti trayeṇa asyārthaḥ yogācārā hi jñānamātram arthaśūnyaṃ pāramārthikaṃ manyante mādhyamikās tu jñeyābhāvād akarmakajñānānutpatter jñānasyāpy abhāvam icchanti tatra dvayor api vādinos tāvad bāhyārthaśūnyatvaṃ sādhāraṇam arthanivṛttyadhīnatvāt jñānanivṛtteḥ ato dvayor api sādhāraṇo bāhyārthāpalāpa iti sa eva nirākriyate api ca tanmūlo jñānāpahnavaḥ tatas tasmin nirākṛte nirākṛta eveti bāhyārthasadbhāve pūrvottarapakṣavibhāgena bhāṣyakṛtā prayatnaḥ kṛtaḥ ādyas tatraśabdo vākyopanyāsārthaḥ dvitīyas tu pūrvoktadarśanabhedaparāmarśārthaḥ tatra matabhede ity arthaḥ ।। pramāṇam evārthaṃ pratyācaṣṭe, kiṃ prameyavikalpaiḥ kṛtakarair iti iha śābare tantre idānīm asminn avasare pramāṇastha eva bāhyāpahnavo vicāryata iti ।।
nanu yadi pramāṇastho vicārayitavyaḥ, tataḥ pratyakṣasya mukhyatvāt tadanusāreṇaiva vicāro yuktaḥ bauddhair api pratyakṣasāmarthyād evaikaṃ tattvam āśritam naikasminn ākāre bhāsamāne dvaitam ātmānaṃ labhate iti hi manyante anumānaṃ tu bhrāmyataḥ pratyuktam iti kiṃ tatpurassarīkriyate ata āha prastuta iti evaṃ hi manyate yady api pratyakṣaśaktinirūpaṇam eva bāhyārthasadasadbhāvayoḥ pradhānaṃ, tathāpi parair anumānam api bāhyāpahnave darśitam iti tad api nirākāryam anirākṛte hi tasmiṃs tatraiva kecid āsthāṃ pratibadhnīyuḥ atra cāyam evopanyāsakramo yuktaḥ yat prathamam anumānam upanyasyate, tatas tasya pratyakṣeṇa bādham upanyasya tasmiṃś cokte punaḥ pratyakṣaśaktyapekṣaṇena pūrvottarapakṣāvā va pratyakṣaśaktinirūpaṇena nirṇaye kṛte anumānasyopanyāso anavasara eva syād iti ।। anumānabhāṣyam idānīṃ prakṛtasaṅgatidarśanārtham avatārayati tatreti ityantena saṅgatim āha asyeti durlabha ityantena ayam arthaḥ yat sūtrakāreṇa tatsaṃyogajaṃ pratyakṣam uktaṃ tadākṣepeṇaiva saṅgacchate kālpaniko hy ayam indriyārthasamprayogaḥ, indriyāder abhāvāt kālpanikaś ca sakalamithyājñānasādhāraṇa iti tadatadyogajatvavibhāgo na yukta iti sūtroktākṣepa iti ।। svoktākṣepeṇa vā saṅgatir ity āha mithyātvam iti yad etadvṛttikāragranthānta uktaṃ - yasya ca duṣṭaṃ karaṇaṃ yatra ca mithyeti pratyayaḥ sa evāsamīcīnapratyayaḥ nānyaḥ iti tadanenākṣipyate sarvamithyātve viśeṣaṇopādānavaiyarthyam iti ।। bhāṣyatirohitam anumānam idānīṃ vispaṣṭam upanyasyati stambhādīti stambhādipratyaya iti dharminirdeśaḥ mithyeti dharmavacanaṃ, pratyayatvād iti hetuḥ tathāhīti dṛṣṭāntavacanam iti ।।
atra bhāṣyaṃ sarva eva nirālambanaḥ svapnavat pratyayaḥ iti tad yathāśrutaṃ sarveṣām anālambanatvaṃ sādhayati tatra cāṃśe siddhasādhanatā syāt, vibhramāṇām anālambanatvāt yadvijñānam anyathā santam anyathā budhyate arthaṃ tannirālambanam iṣyata eva tathā sarvasmin pakṣīkṛte svapnajñānasyāpi tadantarbhāvād dṛṣṭāntābhāvaḥ sarva eveti caivaśabdānupapattiś ca sa hi vibhaktapratiṣedhe dṛṣṭaḥ yathedaṃ devebhya idaṃ brāhmaṇebhya iti vibhakte bhavati vacanaṃ sarvam evedaṃ brāhmaṇebhya iti tatra vibhāgapratiṣedhapara evakāro dṛśyate sarvasmiṃs tu pakṣe sarva ity ācakṣīta, naivakāraṃ prayuñjīta ato jāgradbuddhivivakṣayaiva bhāṣyaṃ vyākhyātavyam ity āha siddhasādhaneti sārdhena nanv evam apy aviśeṣitanirālambanatvopādāne abhyupagamavirodhaḥ svāṃśālambanatvaṃ jñānānāṃ bauddhair iṣyata evāta āha svāṃśeti ata eva kāraṇād bāhyaviśeṣaṇaviśiṣṭam anālambanatvaṃ sādhanīyam ity arthaḥ ।। tathaiveti hetor upasaṃhāra upanayo veditavyaḥ nigamanaṃ tu hetvapadeśāt pratijñāyāḥ punarvacanam tasmād utpattidharmakatvād anityaḥ śabda iti nigamyante anena pratijñāhetūdāharaṇopanayā ekatrārtha iti nigamanam samarthyante sambadhyante iti yāvat asati hi tasminn anabhivyaktasambandhānām arthapratipādakatvaṃ na syāt sati tu tasmin sarveṣām avayavānāṃ tātparyadarśanāt parasparasambandhaḥ sphuṭo bhavati nigamanaṃ saṅgamanaṃ sambandhanam iti yāvad iti ।। nanu nāvyāvṛtto vipakṣād dhetur bhavatīti vaidharmyadarśanena hetor vyatireko darśayitavyaḥ na cātra tathā darśitaḥ, sādharmyamātravacanāt ata āha vipakṣeti nirālambanatve hi sādhyamāne sālambanatvaṃ vipakṣaḥ na ca sarvānālambanatvavādinas tad astīti kiṃ tadvyatirekapradarśaneneti nanu pratyaye pakṣīkṛte tasminn eva hetau pratijñārthaikadeśo hetur ata āha sāmānyasyeti sāmānyaviśeṣātmakā hi pratyayāḥ tatra viśeṣe pakṣīkṛte sāmānyaṃ hetur iti na pratijñārthaikadeśateti ।। jātyuttaram evedaṃ bhāṣyakāreṇa dattam ity ākṣipati jāgrajjñāna iti dvayena vaidharmyavikalpasamayoś ca svarūpaṃ śabde vakṣyāmaḥ saty eva pratyayatve supariniścitāsupariniścitadharmāntaravikalpanāt sādhyadharmavikalpāpādanena vikalpasamatā tathā sādharmye vādinā prayukte nirālambanānāṃ svapnajñānānām asupariniścitatvadarśanāt sādhyeṣu jāgrajjñāneṣu supariniścitatvena vaidharmyāt pratyavasthānena vaidharmyasamatā prapañcas tu paścād bhaviṣyatīty uktam iti ।।
haṭha evāyam na vyāptibhaṅgāt saṃvidann eva hi vyāptim abādhitena pratyakṣeṇa sarvadeśakālādibhāvinā na pratyayatvaprayuktaṃ mithyātvam, api tu pūrvoktahetudvayaprayuktam iti niścinoti tad idam uktam anyatas tu svapnapratyayasya mithyābhāvo visaṃvādād avagamyate iti ।। kathaṃ punar atra pratyakṣabādhaḥ pratyakṣaṃ hi grāhyam antareṇātmānam alabhamānaṃ tanmātram avasthāpayati na bāhyam kiṃ hi tasya bāhyena vinā na sidhyati grāhyaś ca svāṃśo bauddhair abhyupagata eva ato na bāhyāpahnave pratyakṣatvādivirodhaḥ ata āha śakṣyāma iti dvayena ayam abhiprāyaḥ śūnyavāde hi pratyakṣasya svāṃśagocaratvaṃ nirākariṣyāma eva tannirākaraṇe ca bāhyaviśeṣaṇopādānam anarthakam eva, tadvyatiriktagrāhyāntarāsambhavāt ato anālambanapakṣo grāhyamātranivāraṇa eva bhavati pratyakṣādeḥ svāṃśanirākara d bāhya eva viṣayo avaśiṣyate ato bāhyaviśeṣaṇena vinā grāhyamātrāpahnave bhavati pratyakṣādibhiḥ pakṣabādhaḥ saty api kathañcid bāhyaviśeṣaṇe pratyakṣāder api bāhyaviṣayāvaśeṣāt tanniṣedhaṃ kurvāṇasya vādinas taiḥ pratyakṣādibhiḥ pakṣabādhanaṃ bhavet pūrvaṃ tu pratyakṣagrahaṇam upalakṣaṇārthaṃ sarvapratyakṣādivirodha eva tv anālambanānumānasya darśayitavya iti ।। pratyayā balīyāṃsaḥ naiṣu paripanthiṣv anumānam ātmānaṃ labhate etasmād anumānād ity arthaḥ ।। etad eva prapañcayati duṣṭajñāneti duṣṭenāsupariniścitena gṛhīto arthaḥ pratiṣedham arhati netara iti gṛhītamātrabādhe tu bahavaḥ sādhanadoṣā bhāṣyakāreṇāntarṇītāḥ tān pratipādayiṣyan pakṣābhāvaṃ tāvad āha gṛhīteti yadi gṛhītamātraṃ mithyety ucyate, tadā yo ayaṃ nirālambanāḥ pratyayā iti svapakṣaḥ so api gṛhītatvān mithyā syāt ataḥ śakyaṃ vaktuṃ pakṣa evāsmin bhavatsādhane nāstīti ।।
dūṣaṇāntaram āha vaktṛśrotror iti pañcadhā svavāgvirodhaḥ abhidhoccāraṇadharmadharmyubhayoktibhiḥ tad idam ubhayoktyā svavāgvirodhaḥ dvayor api viśeṣaṇaviśeṣyayor nirālambanatvapratyayayor yad vaktuḥ śrotuś ca jñānaṃ jāyate, tad api pratyayatvād anālambanam iti pakṣo na sidhyatīti, tatsālambanatve cānaikāntikatvān na pratyayānām anālambanatvaṃ bhavet so ayam ubhayoktyā svavāgvirodha iti ।। dūṣaṇāntaram āha sambhavo na ceti evaṃ hi vikalpanīyam kiṃ nirālambanatvaṃ dharmiṇo bhinnam abhinnaṃ vā na tāvad abhinnaṃ viśeṣaṇam arhati na ca bhedagrāhiṇo jñānasya mithyātvād bhettum arhatīti upasaṃharati tasmād iti ।। bauddhānāṃ pratyavasthānam āha nirālambanateti evaṃ hi manyante vastuni vyatirekādivikalpo yuktaḥ nāvastuni yathāhuḥ vastuny eṣa vikalpaḥ syād iti na cālambanapratiṣedho vastunaḥ kiṃ tadvyatirekādipraśneneti ।। dūṣaṇā[]ntaram āha yadīti tvamantena yadi tāvad avastu, kathaṃ tad asmān pratibodhayitum icchā bhavataḥ svayaṃ vā tadviṣayā buddhiḥ na hy avastu buddhiviṣayo bhavati tadviṣayatve ca vastutvāpātāt arthakriyālakṣaṇatvāc ca sattvasya tallakṣaṇatvāc ca vastutvasyeti yadi tūcyate - yady api nirālambanatvaṃ nāma na kiñcit paramārthato asti tathāpi tatsattvaṃ kalpayitvānumānavyavahāraḥ kriyate pratimāyām iva devatātvam ārādhanādivyavahāra iti tad ayuktam asataḥ kalpanāyogāt anyatra prasiddhasadbhāvā hi viṣṇvādyā devatā yuktaṃ[]yad anyatra kalpyante atyantāprasiddhasadbhāvaṃ tv anālambanatvaṃ na gaganakusumādivat kalpanām arthati tad etad āśaṅkayā sahāha kalpiteti ।।
api ca keyaṃ kalpanā yadi jñānaṃ, kiṃ tena jñāyate yadi nirālambanatvam, tat tarhi kalpanā jñānotpattau vyāpriyamāṇā katham avastu bhaviṣyati arthakriyākāritvam eva hi vastutvaṃ, jñānotpādanam api cārthakriyetyabhiprāyeṇāha kḷptāv iti atra codayati katham iti yady avastu na sādhyaṃ, kathaṃ tarhi bhavatām api meghābhāvena vṛṣṭyabhāvaḥ sādhyata iti pariharati vastv iti bhaved evaṃ yady abhāvo na vastu syāt sa vastv ity abhāvaparicchede vakṣyate yady api cābhāvo na vastuśabdavācyaḥ lokavirodhāt, tathāpi nāsau nissvabhāvaḥ prakhyāyate hy asau svasaṃvedyena bhāvātirekiṇā rūpeṇa ato arthakriyāyā eva ghaṭiṣyata iti na kiñcid anupapannam iti ।। kiñ cedam api cātra vikalpanīyaṃ - yo ayaṃ dharmiṇo nirdeśakaḥ pratyayaśabdaḥ sa kiṃ bhāve kartari karaṇe vā vyutpadyate, karmaṇi vā pūrvokteṣu tāvat kalpeṣu virodhaḥ, akarmakapratyayāsambhavāt na hi pratītir asti pratyetavyaṃ nāstīti sambhavati tadanavaṣṭabdhasya drūpasyāprakāśāt evam eva kartṛkaraṇayor api vācyam yadi jñānam evārthaprakāśe tajjanmani vā kartṛtvenopacaryate karaṇatvena vā vivakṣādhīnatvāt kārakāṇāṃ, tathāpi tayoḥ pratyāyyena karmakārakeṇa vinānupapattiḥ so ayaṃ svavāgvirodhaḥ pratyaya ity uktamātra eva tatsvabhāvaparāmarśāt pratyetavyābhāvaḥ pratiṣidhyate mātā me vandhyetivanmātṛtvena vandhyātvam ato na pratyaye pakṣīkṛte nirālambanatvaṃ sādhayituṃ śakyam karmavyutpattau siddhasādhanam eva tad etat sarvam āha tatheti ।। siddhasādhanaṃ vivṛṇoti pratyāyyasyeti na khalu jaḍo rūpādiḥ kiñcinnālambata iti ।। śabdānāṃ karaṇatvaṃ vā kartṛtvaṃ vā nirūpitam ।
iti kiñ cedaṃ śabdayor anālambanatvam anyad ato abhidheyābhāvāt tadabhāve ca pakṣābhāvaḥ prasajyata ity āha kartṛtva iti ।। bhāvādiṣu virodhaḥ syād iti yad uktaṃ tad vivṛṇoti pratyāyyena ceti kartrādibhāvo hi na pratyāyyabhedam antareṇa sambhavati atas tatpravṛttinimitte pratyayaśabde svavacanavirodhaḥ sa cāyam asmābhiḥ prāg eva vivṛtaḥ vāśabdo anantaravivṛtakarmavyutpattyapekṣayeti ।। yadi tv avibhaktāvayavo rūḍhirūpeṇa pratyayaśabda upādīyate, tadarthaś ca pakṣīkriyate, tathāpi vastv antaragrāhakasyaiva vastuto asmākaṃ pratyayatvena prasiddheḥ svavacanavirodha eva bhavet, tad etad āha athāpīti tathāpīti tathāpi svavacanavirodha iti pūrveṇa sambandha iti kathaṃ svavacanavirodhaḥ ata āha grāhakam iti ।। iṣyate sa tathāvidha evābhyupetya bhavatā pakṣīkriyate, na vā tatrābhyupagame tāvadabhyupetavirodha iti api caivaṃ sati cāprasiddhaviśeṣyaḥ pakṣo bhavati, tvanmate bāhyārthagrāhipratyayānabhyupagamād ity āha viśeṣyasyeti atādṛśe tu svābhimate pakṣe asmākam aprasiddhaviśeṣyaḥ pakṣa ity āha asmākam iti ।।
kiñ ca yādṛgātmadharmaḥ pratyayo asmākam abhimataḥ, sa pakṣo bhavadabhimato athavā svatantraḥ pūrvasmin kalpe bhavato aprasiddhaviśeṣyatā uttarasminn asmākam iti pūrvavad eva darśayitavyam ity āha ātmadharmeti yadi tv anirdhāritaviśeṣaṃ pratyayamātraṃ pakṣīkriyata ity ucyate, tan na tathāvidhasyānirūpaṇād ity āha na ceti ।। nanu śakyam idam anyeṣv api pakṣīkṛteṣu vaktuṃ yathā kim ākāśaguṇaḥ śabdaḥ svatantraṃ vā dravyaṃ paudgalākhyaṃ vā nityatayā pakṣīkriyata iti atha tatrāvivakṣitaviśeṣaṃ śabdārthasāmānyopalakṣitaṃ rūpaṃ pakṣa ity ucyate, tad ihāpi samānam ity ata āha śabdeti yathā śabdārthasāmānyarūpeṇānyeṣāṃ pakṣāṇāṃ nirūpaṇaṃ bhavati, naivam iha bhavataḥ sambhavati asādhāraṇarūpātirekiṇaḥ sāmānyātmano vācyasya bhavatām aniṣṭatvād iti ।। asti sarvatra deśakālāntarāvasthitabāhyālambanābhyupagamāt yaś ca svapnapratyayo dṛṣṭāntatayoktaḥ, so api na sarvathā nirālambanaḥ sarvatra yathākathañcidālambanasiddher vakṣyamāṇatvāt ato dṛṣṭāntābhāvo apy evaṃ satyāpadyeteti ।। yadi tu na sarvathā nirālambanatvaṃ sādhyate kin tu sālambanasyaiva kenāpi prakāreṇa nirālambanatvam apīty ucyate, tadā rasādijñānānāṃ rūpādyālambanaśūnyatayā siddhasādhanam ity āha kenacid iti ।।
nanu yadākārā buddhis tan nālambate iti sādhayiṣyāmaḥ na siddhasādhanaṃ bhaviṣyatīti, tad etadāśaṅkate atheti etad api nirākaroti svākārasyeti abhyupagato hi bhavadbhiḥ svākāro buddher ālambanaṃ yadābhāsaṃ[]prameyaṃ tad iti vadadbhiḥ atas tadālambanābhāvo abhyupetenaiva virudhyata iti ।। nanu kim āpādya dūṣaṇodbhāvanam bāhyānālambanatvaṃ hi naḥ pakṣaḥ tathā ca bhāṣyopaskāre varṇitam eva ato nābhyupetabādha ity ata āha bāhyeti ayam abhiprāyaḥ vikalpanīyam idaṃ bāhyānālambanatvam kiṃ bāhyam ity anena rūpeṇa nālambata ity evaṃ sādhyate, vastuto vā bāhyaṃ nālambata iti pūrvasmin pakṣe siddhasādhanam parasmin doṣo vakṣyate stambhādidhiyo hi stambhādyākāratayaiva svaviṣayam ālambante na bāhyatayeti ।। yadi tu stambhānālambanatvam eva sādhyate, tatas tadrūpasaṃvedanasya dṛṣṭatvāt saṃvidvirodha evety āha tatheti ।। atra codayati dvicandrādiṣv iti evaṃ hi manyante samāno ayam anālambanatvābhimateṣu dvicandrādibodheṣu saṃvidvirodhaḥ tatrāpi dvāv eva candrau bhāsete tadapahnave sphuṭa eva saṃvidvirodhaḥ ataḥ kena prakāreṇa teṣām anālambanatvaṃ bhaviṣyatīti pariharati nendriyeti ayam abhiprāyaḥ yadi vayaṃ pratibhāsaviparyāsād anyathātvaṃ brūmaḥ, tata evam upālabhyemahi na tv evam yad eva vijñānam indriyāprāptam arthaṃ prakāśayati tadanālambanam iti naḥ siddhāntaḥ tathā ca dvicandrādijñānam tato anālambanam ity ucyate na punardvicandrādipratibhāsāpahnavena, ato na naḥ saṃvidvirodhaḥ, nacānālambanatvasyāprasiddhir iti ।।
rajataṃ nāstīti asti hi tad deśāntarādiṣu kin tu iha nāstīti yatrendriyeṇa na prāpyate, idam astīty api yad eva yatrendriyeṇa prāpyate tad ucyate iha ghaṭo astīti pratītiḥ na punar ghaṭo astīti ।। na caiṣa vibhāgo bauddhasya sambhavatīty āha bhavata iti na ca bauddhasyendriyādīni santi yat prāptyaprāptinibandhanaṃ bhāvālambanālambanapratiṣedhau yujyete iti ।। dūṣaṇāntaram āha bahirbhāveti sādhyatentena na hy anālambanajñānavādināṃ bahirbhāvo nāma kaścit siddhaḥ, yena viśiṣṭam anālambanatvaṃ buddheḥ sādhyata iti kim iti na sādhyate, ata āha naiṣa iti pakṣaprajñāpanārthaṃ hi sādhanavacanaṃ, nacāprasiddhapadārthaviśiṣṭaḥ pakṣo jñāpayituṃ śakyata iti ।। kiṃ punaḥ pakṣo na jñāyate ajñāte viśeṣaṇaviśeṣye ca viśiṣṭo na jñāyate tac cobhayam api prasiddham eveti kiṃ viśeṣaṇaviśeṣaṇāprasiddhyā, ata āha yatheti viśeṣaṇāprasiddhāv eva kim na tāvat pakṣasiddhiḥ, tathāvidham anyo bodhayituṃ na śakyata iti cet, samānam idaṃ tadviśeṣaṇāprasiddhāv apīti tadviśeṣaṇāprasiddhau pakṣo na jñāyata iti sūktam iti ।।
pakṣaḥ, sa ca padārthapūrvakaḥ ato bāhyādipadārthāsiddhau pakṣo na sidhyatīti ।। dūṣaṇāntaram āha paryudāsa iti vyatiriktālambanaḥ pratyayaḥ, iti hi dvāv arthau sambhavataḥ paryudāsapratiṣedhābhyām paryudāse hi nāmayogānnaño avyatiriktālambanaḥ pratyaya ity artho bhavati niṣedhe tu ākhyātayo vyatiriktaṃ nālambata iti ubhayathā hi siddhasādhanam prameyatvādinā hi jagato na bhedam ātiṣṭhāmahe ataḥ stambhādijñānāt prameyatvādināvyatiriktaṃ bhavati ata evābhedād vyatiriktaṃ ca na bhavatīti siddhasādhanam iti ।। kiñ ca, idam api cātra vikalpanīyaṃ kim atyantabhinnena stambhādinā nirālambanatvaṃ sādhyate, kathañcid bhinnena vā pūrvasmin kalpe tāvat siddhasādhanam evety āha yadīti siddhasādhanam ity atītena sambandha iti kathañcid bhinnena tu nirālambanatve sādhyamāne prāk kalpitena pakṣavirodhaḥ iṣyate hi kathañcit kalpanāmātrakalpitaṃ bhavadbhir api bāhyālambanam atas tanniṣedhe bhavati prākkalpitena pakṣabādhaḥ tad etad āha kathañcid iti ।। bāhyam ālambate tatrāviśeṣitopādāne śakyaṃ siddhasādhanaṃ darśayitum iti nanu grāhakād grāhyam abhinnam itīdam atra naḥ sādhyaṃ, tatra kiṃ nānāvikalpaiḥ ata āha grāhakād iti na tāvannirālambanāḥ pratyayā ity ayam arthaḥ grāhakād grāhyam abhinnam iti evaṃ saty api yad dviśaktikatvaṃ jñānasyeṣṭaṃ grāhyagrāhakaśaktikaṃ jñānam iti tad virudhyate, grāhyāpalāpāt yady api na bauddhair āśrayātirekiṇī śaktir iṣyate, tathāpi śaktibhedadvāreṇa dvyātmakatvam eva darśayatīti draṣṭavyam iti ।।
yadi tu sarvaprakārāsambhavān nirālambanabuddhyutpattimātram eva prasādhyate, tatrāpi ca siddhasādhanam eva utpadyate hi nirālambanāḥ pratyayā ity ukte nirālambanatvabuddhiḥ na tv iyam arthakriyāyai samarthā, anarthakatvād ity abhiprāyeṇāha nirālambaneti ।। nacānarthakatvam evāsyā na siddham iti vācyam tatsatyatve hetor anaikāntikatvaprasaṅgāt ato mṛgatṛṣṇādijñānavad evātmāṃśaparyavasāyinī buddhir iyam abhyupagantavyā asmākam api sarvamithyātvagrāhipratyayamithyātvaṃ siddham evety āvayor avivādāt siddham anālambanabuddher anarthakatvam ity āha samyaktvam iti ।। satī caitrādisvarūpaparyālocanayālambanaprāptiḥ kena vārayituṃ śakyā sa mānaviṣayopanipātinor hi viruddhārthagocarayoḥ pratyayayor bādhyabādhakabhāvo bhavati, yathedaṃ rajataṃ nedaṃ rajatam iti cānayoḥ na ceha tathā caitrādipratyayā hi svaviṣayaṃ sthāpayanti na ca tannirālambanabuddhiḥ pratikṣipati, arthābhāvāt svāṃśagocarā hi sā ato asyāḥ svāṃśo viṣayaḥ caitrādipratyayānāṃ ca caitrādaya iti spaṣṭo viṣayabheda iti kiṃ kena bādhyata ity ucyate tad etad āha caitrādīti dvayena ।। kiñca yat tat pūrvam uktaṃ kartṛtve karaṇatve vā pratyayatve śabdo api pratyayaśabdavācya iti, tad yadi tathaiva pratyayaśabdo apy atra pratītikartṛkaraṇatvātmanā pratyayatvenopādīyate, tatsaṃvittyālambanatvaṃ caitrādīnāṃ vāryate, caitrādayaḥ pratyayaśabdasaṃvittyālambanā na bhavantīti tatas tasyācetanatvena tatsaṃvittyālambanatvaṃ caitrādīnāṃ nāsti aṃśe siddhasādhanam evety āha yadīti ।।
atha tu buddhyutpādanaśaktivirahastasyānālambanatvam ity ucyate pratyayaśabdo nirālambana iti, kim uktaṃ bhavati na kiñcidviṣayāṃ buddhim utpādayituṃ śakyata iti tatas tenāśaktena pakṣo na bodhita iti sādhyaṃ na sidhyatīty āha buddhyutpādaneti sādhyāsiddhau kāraṇam āha sādhanasyeti ।। pūrvābhyupagamaviruddho apy ayaṃ pakṣa ity āha na ceti trayeṇa na tāvadanabhidhāyakeṣu padeṣu sādhanavākyaṃ prayogam arhati na cābhidhānam arthasambandhādṛte padānāṃ sambhavati na ca sambandho bhedam antareṇa na ca bhedaḥ śabdārthagatabhedaṃ bodhayantyā dhiyā vinā sambhavati tad atra sādhanaṃ prayuñjānena bhinnau śabdārthāv abhyupagantavyau tathā sati prāśnikāḥ sabhyā gṛhṇanti ca sāvayavaṃ sādhanavākyaṃ pṛthak ca pakṣahetudṛṣṭāntān vādiprativādinau ceti yāvad idaṃ nāvasthāpyate na tāvad vyutthita pratipādanāya sādhanasya prayogo bhavati etac ca sarvam abhyupetya nirālambanatve sādhyamāne bhavati pūrvābhyupagatavirodha iti ।। iti api ca kvacit sūtraviśeṣe sphuṭam eva tair bāhyārtho abhimataḥ yadāśritya sautrāntikena bāhyārthasadbhāvo asaṅgīkṛtaḥ, atas tadīyāgamaviruddho apy ayaṃ pakṣa ity āha sphuṭam iti ।। tathā sarvalokaprasiddhamahīmahīdharodadhiniṣedhāl lokaviruddho apīty āha sarveti api ca sarvajñānānām anālambanatve kṛtsnasādhanajñānamithyātvāt sarvasādhanābhāvo vā yatheṣṭaṃ pakṣādinyūnatvaṃ vā śakyam āpādayitum ity āha kṛtsneti yadi tu na sādhanajñānaṃ mithyety ucyate, tataḥ pakṣādipratyayair eva hetor anaikāntikatvam ity āha teṣām iti ।।
yadi pakṣādigrāhivyatiriktā eva pratyayā nirālambanatvena pratijñāyante, tatas tadvyatireka[]grāhiṇaḥ pratyayasya pakṣādyaviṣayatvān mṛṣātvam āpadyata ity āha tadanyasyeti abhyupagame doṣam āha tanmithyeti tadanyapratyayamithyātve hi yat tena pakṣādipratyayavyatirekagrāhiṇā gṛhītaṃ tanmithyeti sarvamithyātvam āpadyata iti ।। eva pratyayā yadi pakṣīkriyante, tato vyatirekagrāhipratyayavyatirekagrāhiṇas tadvyatirekān mithyātvaprasaktau sarvapūrvāsiddhiḥ, punar api tadanyaviśeṣaṇe anavasthā yatraiva tu paraḥ kvacid avatiṣṭhate tanmithyātvāt pūrvapūrvābhāvo darśayitavya ity āha yāvad iti kiñcādyapakṣāt prabhṛti ya ete tadanyapratijñādibhiḥ pakṣā darśitāḥ, teṣu sarveṣu viruddhāvyabhicāritvam anumānavirodho vety āha viruddheti ।। katham etad ubhayam ity āha ittham iti itthaṃ vakṣyamāṇaprakāreṇa atra pratisādhanaṃ vaktavyam iti tad eva pratisādhanaṃ darśayati bāhyeti bāhyārthālambanā buddhir iti dhīr dharmiṇī samyag iti sādhyo dharmaḥ, bādhakāpetabuddhitvāt, svapnajñānādibādhabuddhivat idaṃ ca prasiddhāvayavatvena nirālambanānumānād balavad iti tasyānumānabādho bhavati yadi tulyabalatvam eva manyate, tato viruddhāvyabhicāritvam iti viveko darśayitavyaḥ yadi tu svapnādibādhabuddhir api mithyeti brūyāt, tatas teṣām abādhitatvād asatyatve dṛṣṭāntābhāva ity āha sāpīti ।। tu saviśeṣaṇapakṣīkṛtajñānābhāvāt pakṣabādha ity āha tanmithyeti ।।
evaṃ cāsati jñāne śūnyatāpramāṇārtha iti ko baddhaḥ ko vā mukto bhavet tad etad āha tatheti mokṣayanto api pravrajyādir evaṃ sati viphalas tapasvinām ity āha tata iti ।। yadi tūcyate savikalpakena jñānamātrapakṣo vyavasthāpyate sarvavikalpānāṃ mithyātvād, nirvikalpakena tvātmānaṃ labhata iti tad ayuktam na hi jñānamātraṃ viśvaṃ kṣaṇikā bhāvā ity ādi nirvikalpakena kasyacit pratibhāti anumānena ty evañjātīyakā arthāḥ sādhyante tac ca savikalpalatvān mithyaiveti jñānāstitvādipakṣo durlabhaḥ ato yuktaṃ mokṣayatnasya vaiphalyam ity āha vikalpeti sārthena atra ca nirvikalpakasatyatve stambhādidhiyām api tathāvidhānāṃ satyatvāpatter na bāhyārthābhāvaḥ sidhyatīti vaktavyam tadupekṣyaivottaravibhavāt parihārāntaram uktam iti ।। sarvasya savikalpakatvena mithyābhyupagamāt ato gṛhyamāṇaviśeṣeṣu tīrthakarapravādeṣu yo ayaṃ sāṅkhyādisiddhāntaparivarjanena bauddhasiddhānta ekasmin pakṣapātaḥ, tatra na kaściddhetur upalabhyate na ca kalpanāspadatvā[]viśeṣe api arthasadasadbhāvakṛtam indriyasānnidhyaviprakṛṣṭakṛtaṃ vā samyaṅmithyātvaṃ sambhavati sarvakalpanānām asadarthatvāt sarvabāhyāpalāpe cāsya vibhāgasya durlabhatvāt tad etad āha sarvaṃ ceti dvayena ।। api ca buddhīnāṃ mithyātvaṃ mṛgatṛṣṇādijñāneṣu bādhakena vyāptam upalabdham na ca jāgradbuddhayo bādhyante ato vyāpakanivṛttyā vyāpyanivṛttir ity abhiprāyeṇāha mṛṣātvam iti ।।
vināpi bādhakaṃ mṛṣātvābhyupagame kṣaṇabhaṅgādipratyayamithyātvād avyavasthety āha bādhād iti api ca samyaṅ mithyeti ca pratiyogisāpekṣam kiñcid dhi samyagapekṣyetaranmithyā bhavati, mithyā ca kiñcid apekṣya paraṃ satyam tava tu sarvamithyātvābhyupagame kiṃkṛtaḥ samyaṅmithyātvavibhāgaḥ asmākaṃ tu jāgrajjñānam eva satyaṃ pratiyogy apekṣya svapnādijñānaṃ mithyā bhavatīti yuktaṃ, tad etad āha pratīti ।। na kevalaṃ svapnādijñānānāṃ pratiyogyabhāvān mithyātvaṃ na sidhyati, jāgrajjñānānām api śobhanābhidhānasatyapratiyogyabhāvān mithyātvaṃ na sidhyatīty āha na ceti ।। jāgrajjñānapratiyogyapekṣayā svamate svapnādidhiyāṃ mithyātvam uktam tatraivopapattim āha svapneti svapnādipratyayavidharmāṇo hi jāgratpratyayāḥ sarvalokaprasiddhā hi te svapnas tu kasyacid eva nidrākrāntāntaḥkaraṇasya bhavati ato yathā tadbādhake pratyaye sārvalaukike svapnādipratiyogitvam evam anyeṣām api jāgratstambhādijñānānāṃ tatpratiyogitvaṃ, tadapekṣayā ca svapnādidhiyāṃ mithyātvam iti ।। atra codayati yoginām iti satyaṃ pratiyogisāpekṣaṃ mithyātvaṃ, jāgradbuddhīnām api bhāvanābalaniṣpannapratiyogijñānāpekṣayā mithyātvaṃ bhaviṣyati satyā hi sā vigalitanikhilakalmaṣasya sphuṭāvikalpaprakāśā jāyate ato yuktaṃ tadapekṣayā sāṃsārikajñānānāṃ mithyātvam iti ।।
nanu kasyacid eva bhāvanāprakarṣakāṣṭhāprāptasya yogino jāgradbuddhiparipanthinī buddhir āvirbhavati tās tu sarvalokaprasiddhā evety uktam ataḥ katham ekadeśabhuvā jñānena sārvalaukikāḥ pratyayā bādhyante, ata āha prāptānām iti ayam abhiprāyaḥ tāvad eva hi saṃsāriṇo na bādhaṃ manyante, yāvan na buddhabhūmim adhirohanti prāptatadbhūmayas tu sarva eva prāṇabhṛto bādhaṃ manyante ato na bahvalpaviṣayatayā kaścid viśeṣa iti siddhaṃ yogijñānena pratiyoginā jāgradbuddhīnāṃ mithyātvam iti ।। atra dūṣaṇam āha iheti ।। na tāvad vayam adyatve kasyacijjāgradbuddhiparipanthinaṃ pratyayam upalabhāmahe yoginas tu kiṃ bhaviṣyati na veti na naḥ pramāṇaṃ kramata iti vinaiva tu pramāṇena yogijñāne pratiyoginīṣyamāṇe śakyam asmākam api vaktum asmadīyānāṃ yogināṃ tvad[]uktapratiyoginī viparītā vā bādhabuddhir bhaviṣyati svācchandye hi niyāmakābhāvād ity āha yoginām iti ।। bauddhoktajñānamātrapakṣavidharmavividhaviṣayopadarśanena pratiyoginī sākṣād eva vā naitad evam iti pratikṣepāt tadviṣayaviparīteti na caivam āvayor aviśeṣa iti vaktavyam anumānena hi vayaṃ yogibuddhīnām īdṛśatvam upapādayāmaḥ ya eva hi kaścit pramātā gṛhītas tenaiva dṛṣṭāntena yoginām api bahirviṣayabodho anumīyate sarvasyādyatanasya grahītur bahirviṣayabodhāt jñānamātraṃ tu nirmuktākhilanīlādivibhāgam avayanti yogina ity adṛṣṭāntaḥ, tad etad āha - īdṛktveti bhavati cātra yoginas tvaduktaviparītabuddhimantaḥ, boddhṛtvād adyatanaboddhṛvad iti ।।
nanu yogināṃ jāgradbuddhipratiyoginī buddhir utpadyata iti na pramāṇaṃ kramata iti yad uktaṃ[]tad ayuktam, katham anumāne jīvati tadapramāṇakam iti śakyam abhidhātum evaṃ hy atrānumīyate jāgradbuddhayaḥ sapratiyoginyo bādhyā vā, buddhitvānmṛgatṛṣṇādibuddhivad iti, tad etad āha atheti pratiyogitābādhyatve prāg eva vyākhyāte iti ।। ataḥ siddhasādhanaṃ, bādhyatvam api siddham buddhirūpeṇa hi satyabuddhayo api na mithyābuddhibhyo bhidyante ataḥ tāsu bādhyāsu tā api bādhyā bhavantīti vākpravṛttir iti anyathā siddhasādhanaṃ darśayati grāhyeti satyabuddhīnāṃ grāhyād anyad grāhyāntaraṃ mithyābuddhīnāṃ, tasmin bādhyamāne sarveṣāṃ grāhyatvenābhedāt satyadhīgrāhyam api bādhitam eva bhavati api ca yāny eva yogijñānāni jāgraddhiyāṃ bādhakānīṣyante, tair eva hetor anaikāntikatvam ity āha bādhakair iti tadanyaviśeṣaṇopādāne ca pūrvavad anavasthā vācyety āha tadanyatva iti ।। viśeṣaviruddhaś cāyaṃ hetur ity āha mithyeti sārdhena svapnādibuddhīnāṃ hi mithyābhūtāḥ saṃsāribuddhayaḥ pratiyoginyo dṛṣṭā iti pratibandhabalena buddhitvena hetunā jāgradbuddhīnāṃ mithyādhīpratiyogitvam eva sādhyate tatra yaḥ pratiyoginīnāṃ dhiyāṃ satyatvaṃ viśeṣa iṣṭaḥ, sa bādhyate tathā rāgādikṣayanimittāsau yoginām adhigatir iti yaḥ pratiyoginyā yogibuddher viśeṣa iṣṭaḥ, tasya sarvasya bādhād bhavati viśeṣaviruddho hetur iti ayaṃ ca dharmaviśeṣabādhād virodho anusandhātavya iti ।। iti prāg apy uktam eva sarvathā tāvat parasādhanaṃ pratibadhnātīty atra tātparyam yogijñānena bādhād dhetor asiddhir mā bhūd iti idānīm ity āha yogināṃ bādhabuddher apy anāgatāyā mahājanenābādhād vyāptisiddhir iti ।।
mūlasādhane ca ye dharmādivikalpair doṣā uktāḥ, te apy atrānumāne anusandhātavyā ity āha pūrveti evaṃ punas tatpātanikāṃ kṛtvā tatraiva dūṣaṇāntaram āha tasya ceti tasya ca pūrvasādhanasyādhunā doṣāntaram abhidadhmahe dharmadharmiṇau vikalpya dūṣitau hetur api tasyobhayasiddho nāsti, sādhyābhedāt na hi pratyaya eṣa sādhye sa eva hetur vācyo bhavati, pratijñārthaikadeśatvāt ato hetuśūnyaṃ sādhanam iti nanu sāmānyasya hetutayā pakṣaikadeśatvaṃ pratikṣiptam ata āha sāmānyam iti uktam idam asmābhir ubhayasiddho hetur nāstīti bhinnābhinnaṃ hi pratyayatvaṃ tavāsiddham, atyantābhinnaṃ ca na naḥ kiñcid astīti siddhaṃ nobhayasiddho hetur astīti ।। sārūpyānyanivṛttirūpaṃ tu sāmānyam upariṣṭān niṣetsyata ity āha sārūpyeti ।। hetur ucyate, tad ayuktam apakṣadharmatvād anvayābhāvāc cety āha viśeṣayor iti dvāv atra viśeṣau pariplavete pakṣas tattulyāparanāmā sapakṣaś ca pūrvatra hetor anvayābhāvaḥ paratrāpakṣadharmatvam pūrvaṃ tu viśeṣasyaiva hetutve sādhyābhedād avācyatvam uktam idānīṃ vikalpya dūṣaṇāntarābhidhānam iti nanu mābhūt sāmānyaviśeṣātmako hetuḥ, buddhir eva tv arthaśūnyā hetur bhaviṣyati utpadyate hi naḥ pratyayatvād ityukte anarthikā kācid buddhiḥ sarva evāyaṃ hetvādivyavahāro buddhimātraprabhāvita eveti saugatā manyante ata āha na ceti ।। ata eva doṣadvayān nārthaśūnyā buddhir hetur bhavati na hi sā buddhyantaraṃ dharmaḥ na hi kṣaṇikā sādhyānvayabhājanam ity aprasiddhāśrayaś cāyaṃ hetur viśeṣyagrāhipratyayanirālambanatvena tadaprasiddher ity āha āśrayeti aprasiddhaviśeṣyaṃ pakṣam ācakṣāṇair evāsmābhir hetor āśrayāsiddhatāpy uktaprāyaivety arthaḥ tathā nirālambanatā ceha sarvathā yadi sādhyate viśeṣaṇāprasiddhyarthaṃ yo vikalpaḥ kṛtaḥ, tenaiva hetor viruddhatvaṃ dṛṣṭānte ca sādhyahīnatā dve ete bodhite sarvathā nirālambanatve hi sādhye tathāvidhasya kasyacid asiddher vyāptibalena yathākathañcinnirālambanatvaṃ sisādhayiṣataḥ sarvathā nirālambanatvaviruddhaṃ pratyayatvahetuḥ sādhayatīti viruddhatvaṃ, svapnādijñānānām api sarvathā nirālambanatvābhāvāt sādhyahīno dṛṣṭāntaḥ tad etad āha tatheti sādhyahīnatāṃ prapañcayati svapneti ।।
kim iti neṣyate, ata āha sarvatreti asti hi sarvajñāneṣv eva deśāntarādistham ālambanam yad eva hi kvacid deśe kāle vā dṛṣṭaṃ tad eva deśāntarādau pratīyata ity etad evānālambanatvam na tu sarvathā grāhyābhāva iti nanu yad eva kvacid deśe kāle vānanubhūtapūrvaṃ, tad api svapnajñāne prakāśate ataḥ kathaṃ tasya deśāntarādisthabāhyālambanatvam ata āha janmanīti ayam abhiprāyaḥ pūrvānubhūtagocarā hi manomātrasahāyā svapnasmṛtiḥ doṣavaśāc ca pratyutpannabodhaḥ na ceha pratiniyamaḥ yad ekatra janmany anubhūtam eva svapne avasīyata iti, janmāntarānubhūtam api kutaścid adṛṣṭād manasi viparivartamānam alam eva bhavituṃ gocaraḥ svapnādidhiyām ato asti tāvad vibhramāṇām api kathañcid avasthitaṃ bāhyālambanam ekatrāpi janmani kālāntara ity arthaḥ ।। bhāvarūpaṃ ca vijñānaṃ nāstīti katham ucyate । iti yat tarhy anāśritaviṣayaṃ śūnyaśabdāj jñānam utpadyate tadanālambanaṃ bhavet, sarvābhāvasya pratyetum aśakyatvād, viśeṣāprakāśāc ca ata āha vastv iti ayam abhiprāyaḥ na svatantraṃ śūnyajñānam utpadyate kiñcid dhi kenacit śūnyam avasīyate gṛhaṃ caitreṇa jagad vandhyāsutena ataḥ kevalagṛhādyālambanam eva śūnyajñānaṃ nānālambanaṃ svāṃśālambanaṃ veti ।। pradhānādir artho buddhyā sāṅkhyādibhiḥ kalpyate, tatra na kiñcij jñānasyālambanam upalabhyate viṣāṇādir hi kvacid adṛṣṭaḥ kvacit tūpalabhyata iti yuktam svarūpāsatas tu kathaṃ kutra vā kalpanam ata āha atyanteti pṛthivyādi sūkṣmam eva hi taiḥ pradhānam iti kalpyate sthūlasya hi jagato nākasmān niṣpattir upapadyata iti pradhānaṃ kalpyate na ca tadanyat paramāṇubhyo ghaṭata iti kathañcit sūkṣmarūpāvasthitāḥ pṛthivyādaya eva pradhānabuddhyā gṛhyante so ayaṃ sūkṣmarūpatayā teṣām agrahaṇāt tadvyatiriktaḥ pradhānabhramaḥ paramārthatas tu tatsthāne pradhānaparikalpanād eva tadālambanaṃ prakalpyata iti ataḥ prakṛtaṃ vipariṇataṃ prakalpanaṃ tasyeti parāmṛśyata iti ।।
nanv atra prakaraṇe avartamāna evārtho buddhyā viṣayīkriyata ity uktam tad ayuktaṃ, kathaṃ hi vartamānāyā buddher avartamānam ālambanaṃ bhaviṣyati na hy avartamānaghaṭaviṣayaṃ vartamānaghaṭajñānam upalabdham ata āha eṣa iti yad eva tad vartamānārthatvam indriyasannikṛṣṭārthaviṣayatvaṃ ca ayaṃ pratyakṣapramāṇadharmo na jñānāntarāṇām na tu vibhramāḥ pratyakṣaṃ, tadābhāsatvād iti ।। kāraṇam nacāsataḥ śaktisamavāyaḥ sambhavati na sattvāt yadi tadekāntam asad bhaved, na jñānaṃ janayet asti tad deśāntarādiṣu rajatādīti na tasya śaktisamavāyo anupapannaḥ sannidhānaṃ tu tasya nāstīti kvacid evāvartamānam ākhyāyate yat tarhi nāsty eva svarūpataḥ yathā vṛṣṭyādi, tat kathaṃ jñānasya kārakam atītam anāgataṃ vā tatrāpi sāmānyānumānāt tenātmanā sata eva kārakatvam atha vā yadā tāvat tadāsīt yadā tāvacchaktimatā kārakībhūtenātmani jñānaṃ janitaṃ, tenāpi saṃskāraḥ, tad evaṃ paramparayā viṣayaśaktir ātmani saṅkrāntā sa cātmā nitya iti sadāśrayā śaktiḥ kāryāṇy ārabhate tayaiva cātmasamavāyinyā śaktyā smṛtyādijñāneṣu jāyamāneṣv atītānāgatārthāḥ kāraṇam ity ucyate yāga iva vinaṣṭo api śaktidvāreṇa bhavatu tāvad atītasmaraṇe, anāgatā bodhe tu katham tatrāpy agṛhītapūrvasya sambandhāgrahaṇenānumātum aśakyatvād avaśyaṃ pūrvānubhavo abhyupagantavyaḥ atas tatrāpi paramparayā kāryaśaktisaṅkrānter upapannaṃ kārakatvam nanv anya eva pūrvānubhūto viśeṣo anyaś cāyaṃ yaḥ samprati bhaviṣyat tayā jñāyate ataḥ katham anyāhitaśaktyānyasya kārakatvam na sāmānyātmanaikatvāt tasyaiva ca rūpasyānumeyatvād iti ।। na hi bādhakenāpi bahirviditas toyasadbhāvo bādhyate na hi tat toyaṃ nāstīti bhavati matiḥ kin tu idaṃ na toyam iti kim uktaṃ bhavati iha toyaṃ nāstīti tad iha kvacid eva toyasaṃyogo vāryate na toyam ataḥ sannidhibādhe kaḥ pratibhāsavirodhaḥ nanv evam api sannidhijñānam evāsatsannidhyālambanatvena nirālambanaṃ bhavet na sannidhir ity ūṣarasaṃyogas toyasyāpadiśyate so api kvacit prasiddha eveha pratiṣidhyata iti na kiñcid anālambanam ato yathāpratibhāsam eva sarvam idam upadarśitam iti na kvacit pratibhāsavisaṃvāda iti ।। kim idānīm anālambanaṃ nāma, na kiñcit tatrabhavatāṃ, yady evam apahnutaḥ satyamithyātvavibhāgaḥ ata āha tasmād iti jñānamantena bāhyam evānyathāsantam anyathāpratipadyamānam anālambanaṃ jñānam ācakṣmahe nāsad grāhyam tad evaṃ mithyocyate iti abhāvālambanasya tarhi jñānasya kim ālambanaṃ, na tāvad bhāvaḥ, virodhāt nābhāvaḥ, tasya bhāvād viviktasyāsvatantrasyānirbhāsāt ato balād anālambanam evāpatitam ata āha abhāveti ।।
atra kāraṇam āha bhāveti satyaṃ na svatantro abhāvo avasīyate, bhāvadharmo hy asau kathaṃ svatantro apanīyeta atas tvaduktād eva svatantrānirūpaṇāt kāraṇāt sadātmanāvasthite gavādau vastvantarābhāvātmanā yaj jñānam utpadyate tadabhāvālambanam ucyata iti, idaṃ ca prāg apy uktam adhunopapāditam iti vivekaḥ bauddhānāṃ tu sarvasaṃvidām ātmaparyavasāyitvād arthasannidhyasannidhikṛtaviśeṣābhāvāc ca dvayam api nirālambanatvam abhāvālambanatvaṃ ca durnirūpaṃ, dvayahetor abhāvāt sati hi hetau sahetukaṃ sad etannirūpayituṃ śakyate, na tv etad astīty āha bhavatām iti bhavanmata ity arthaḥ ।। tad evaṃ tāvad dṛṣṭānte sādhyahīnatā vivṛtā idānīṃ viruddho hetur iti dūṣaṇāntaram āha pratijñeti yathā dharmadharmibodhakapratyayanirālambanatvān na dharmo dharmī nobhayam iti pratijñādidoṣo abhihitaḥ, tathā samastavyastayor dharmadharmiṇor vyāptibalena svarūpasvaviśeṣau vighnan viruddho api pratyayatvaṃ hetur iti ।। dṛṣṭānto api na kevalam sādhyahīnaḥ sarva eva tu dṛṣṭāntadoṣās tadvacanābhāvaprabhṛti yojayitavyāḥ na hy ekasmin jñānamātre vastuni dṛṣṭāntavaca sādhyāṃśo nirālambanatvaṃ, hetvaṃśaḥ pratyayatvaṃ, tasya cāsādhyāṃśena vyāptiḥ dṛṣṭāntadharmitaddharmatā ca sādhyasādhanayor iti sarvam idam upapadyate ato yatheṣṭam eva dṛṣṭāntasya tena tena vacanādinā nyūnatvaṃ śakyaṃ vaktum ity abhiprāyeṇāha dṛṣṭānteti ।। vaidharmyasyāvacanam ity adoṣaḥ ata āha tadabhāveti tadabhāvād avṛttir iti yad etad tavābhidhānaṃ tasyātra prakṛtasādhane avasaro nāstīti ।।
katham anavasaro aata āha vidhirūpeti tadabhāvād avṛtter iti yad uktaṃ tasyāyam arthaḥ bhāve pratijñāte vidhirūpeṇābhāvo vipakṣo bhavati tadabhāve ca vipakṣe abhāvasya nissvabhāvatvān na hetor vṛttiḥ sambhavatīti na vaidharmyaṃ vacanīyam iti etad api bauddhā vaktum aśaktā eva na hi teṣāṃ kvacid api pratyakṣavad vidhirūpeṇa hetuḥ prakāśakaḥ vyatirekapradhānavādino hi te sarvatra sādhyānvitahetusaṃvido durlabhatvāt ato vipakṣavyāvṛttimukhenaiva sarvatra hetor gamakatvam āśritam na cāsati vaidharmyavacane vipakṣavyāvṛttiḥ śakyate darśayitum ataḥ sarvatraiva tvanmate vaidharmyadṛṣṭānta eva vācyaḥ tad etad upetyāpi tāvad ucyate bhavatu vidhirūpapratijñāsvabhāvasya vipakṣatvāt tadabhāvād avṛttiḥ ālambanābhāvātmakatve tu nirālambanatve vastuni sādhye pratijñāte vastvātmakaṃ sālambanam eva vipakṣaḥ tatra ca hetor vṛttisambhāvanāyāṃ vyatireko[]vaktum ucita eva ato vaidharmyanyūnatā sūkteti ।। sarvābhāvasyāvastuni śakyanidarśanatvāt bhāvo hi tatra nidarśayitum aśakyaḥ vināśākhyakriyāsāmānyaṃ cānityatvam iti vidhirūpapratijñā darśayitavyeti ।। tad evaṃ tāvad avastuvipakṣe api prayogasambhavo darśitaḥ atra tu prakṛtasādhane vastuna ālambanābhāvasya sādhyatvaṃ vastunaś ca sālambanasya vipakṣatā vastuni ca hetuvṛtteḥ sambhavād vipakṣād vyatirekaḥ prayojanavattvād vācya evety āha atra tv iti vācyontena yas tv atrāpi vyatirekaṃ darśayati tenāvaśyaṃ[]yannirālambanaṃ na bhavatīti nañātmanaḥ pratiṣedhadvayāt sālambanavidhir eva pradarśito bhavati na ca sarvasminn evāsati vastuny ālambanavidhiḥ śakyo vaktum seyam ubhayataḥpāśā rajjuḥ vaidharmyavacane vastutvāpātaḥ avacane vācyāvacanam iti tad etad āha yaś ceti cidantena ।। vyāptyā sādharmya ukte ca na vaidharmyam apekṣyate ।
iti ।। anaikāntikāśaṅkānirākaraṇaṃ tu tadukteḥ prayojanam iha vipakṣābhāvād eva tan na sambhavatīti kiṃ tadvacanenety āha vaidharmyeti etad iti prakṛtasādhanam adūṣaṇam avidyamānadūṣaṇam ity arthaḥ ।। sādhu tarhi sādhanam āpannaṃ sampratipattir evottaram ata āha sarvatheti yeṣāṃ hi sādhyasiddhāv upāyāntarāṇi pratijñāhetudṛṣṭā santi, te vādamārgeṣv adhikṛtāḥ saugatās tu na kathātraye ato na nāma vaidharmyavacananyūnatā dūṣaṇam anupāyasya hi kathaṃ sādhyasiddhir bhaviṣyati vayaṃ hi sādharmyāt sādhyasiddhiṃ manvānā vaidharmyaṃ nādriyāmahe sarvāpalāpavādī tu vāde nādhikṛta eva pradarśanamātraṃ hi vādagrahaṇam tisro hi kathā bhavanti vādo jalpo vitaṇḍā ceti śiṣyaviṣayo hi vāhaḥ vyutthitaṃ tu śiṣyamāṇam arthaṃ pratipādayituṃ jalpavitaṇḍe tayoḥ svapakṣasthāpanāhīnaṃ vacanaṃ vitaṇḍā tad atra traye api śūnyavādino anadhikṛtā iti ।। sarvapūrvoktadoṣaparihāreṇedānīṃ bauddhaḥ pratyavatiṣṭhate nanv iti sālambanavādinaṃ hi bhavantaṃ pratibodhayitum idaṃ sādhanam tatas tvaṃ prasiddhair eva hetvādibhiḥ sādhyaṃ budhyamānaḥ kiṃ māṃ prati bahuprakāraṃ pratijñādi vikalpya dūṣaṇamāttha bravīṣīti ।।
mīmāṃsakaḥ prakṣīṇanikhilakuhetujālam evaṃvādinam apahasati vipralipsur iti nyāyavit kilāsi kim asmān vipralabdhum evaṃvidhaṃ bhāṣase kiṃ khalu kathāsv apy ubhayasiddhasya sādhanatvam iti nāśrauṣīr iti ।। nanu parāsiddhas tāvad hetuḥ prayujyamāno dṛṣṭaḥ śabdo anityaḥ kāryatvād iti na hi mīmāṃsakasya śabdakāryatvaṃ siddham athāsiddham api vyāpārānantaradarśanādibhiḥ sādhyata ity ucyate, svāsiddhe api tathākaraṇe ko doṣaḥ, ata āha yo apītidvayena parāsiddhe hi svayaṃsiddhe prasādhanaṃ pratīkāro bhavati svatosiddhe tu pratikriyaiva nāsti tasmin sādhyamāne pūrvābhyupagamavirodho bhavati asādhitena tv asatā na sādhyaṃ sādhyata iti ।। atra codayati pareti parapratipādanārthaṃ hi sādhanavacanam na cāsau[]paro asiddhena pratipādayituṃ śakyate ataḥ parāsiddho na sādhanam iti yuktam svāsiddhasya tu kiṃkṛtam asādhanatvam iti na vidma iti ।। nanūbhayasiddho hetur iti bhavadvṛddhair api bhāṣitaṃ tat parityaktam, ata āha dvayor iti nāyam adṛṣṭāya vṛddhopadeśo dṛṣṭānusāreṇa parāsiddhapratiṣedhaparatvam evāsya niścīyate ity āha pratyeṣya ti svasiddhair hetvādibhiḥ paraḥ sādhyaṃ vaktā tu svayam asiddhaṃ kathaṃ śaknoty ata āha vaded iti ।।
pratyakṣaparidṛṣṭaṃ hi sādhanavākyaṃ vaktṛprayuktaṃ taddarśanena bhavati kācit prayuktiśaktikalpanā kiṃ tadviśeṣāvadhāraṇena tava tu sāpy[]apratijñānārthinaḥ sādhanaśaktiparīkṣaiva yuktā kim anena kathaṃ vaktrā sādhanaṃ prayuktam iti etad eva prapañcayati gṛhītam iti ।। puruṣādhīne hi nirṇaye tatpratyayānusāritvān nirṇasyaya tajjñānakāraṇānusaraṇam ucitaṃ, nātrānumāna ity āha yatreti ।। atrāpi tu puruṣādhīne nirṇaye pratijñāmātrād eva tadanusārī nirṇayo bhavet, na sādhanāpekṣā syād ity āha yadi caivam iti ।। na tv etad astīti vyatirekeṇa darśayati yatas tv iti asyaiva sādhanasyaivety arthaḥ kim idānīṃ vākyam anapekṣitārtham eva, nety āha ta sādhanasmaraṇārtham eva vākyam, atas tacchaktir eva cintanīyā kiṃ puruṣanirūpaṇena na hy ayam aprāptapratyayānusārī niścaya iti ।।
ato yathā svārthānumāne na vaktāram apekṣate, evam ihāpi bhavān nāpekṣetaivety āha tasmād iti yataḥ smārakaṃ vākyam ity arthaḥ ।। yadi tu sarvapramāṇeṣv eva puruṣāpekṣeṣyate sā tarhi pratyakṣeṇārtham upala mānasya prāpnoti na ca matprasiddhā yuktiḥ sādhyaṃ vā yat pratyakṣeṇa paricchidyate tatrāsti yathātra sādhyasya nirālambanatvasya pratyayatvasya hetoḥ siddhim icchasīty āha yac ceti ।। tasmāt svayaṃsiddhenāpi parāsiddhena sādhyārthapratipattir na sāhasāspadam ity āha tasmād iti ।। pariharati satyam iti dvayena ayam abhiprāyaḥ syād etad evaṃ yadi matpratipattimātraphalam eva sādhanavacanaṃ bhavet tathā hi kiṃ sādhanavacanenāpi avadhāyakatvaṃ budhyadhvam ity etāvad upadiśyeta, siddhaś cāyaṃ bhavatāṃ jñānamātraṃ jagad iti, tadā kutaḥ punar idam avagatam iti paryanuyukte tvam eva jānāsīti naivaṃvidham uttaram upapadyata iti ।।
kathaṃ nopapadyate ata āha svayam iti jñānakāraṇam anuyukte tad eva vaktavyaṃ na matprasiddhiḥ evaṃ hi matprasiddhivacanam upapadyate yady agṛhītena matprasiddhena vā hetunā sādhyam etad bhavān svayaṃ pratipannaḥ pratipanna iti kartari rūpam na tv etad ubhayam apy astīti ।। kiñ ca bhavadīyaparārthānumānalakṣaṇānusāreṇāpi svapratipattiprakāśanaphalam eva sādhanavacanaṃ yenaivam uktam parānumānaṃ tu svadṛṣṭārthaprakāśanam iti, ato avaśyaṃ svajñānakāraṇam avasthāpanīyam ity abhiprāyeṇāha na ceti svaniścayahetoḥ pratipādanād anyatra sādhanavacanaṃ na prāśnikān sabhyān prati vyāptiyate te hi pratipādyāḥ vyutthitas tu yadi vaiyātyād upapāditam api na budhyate, kim atra vidheyam prāśnikapraśnaniścayāt tu tattvam ity anādṛtya prativādinaṃ prāśnikapadaṃ prayuktavān iti ।। api ca parabuddher apratyakṣatvān matprasiddhatvam api bhavatāṃ duradhigamam evety āha matprasiddhatvam iti kiñ ca viditapūrvam arthaṃ vivakṣitvā sādhanavākyaṃ prayujyate tava tvajānataḥ kiṃkṛtā vivakṣā na cātatpūrvā vākyaniṣpattiḥ sambhavatīti āha katham iti jijñāsamāne apīti na tāvad ahaṃ jijñāsamānaḥ vyutthitatvāt atas tvannigraha eva mama sarvathā vidheyaḥ yady api jijñāsur ahaṃ, tathāpi bhavato vivakṣākāraṇaṃ nopalabhyate pūrvavijñānābhāvād iti yata eva svāsiddhaṃ vaktum aśakyam, ata eva vṛddher api bhavadīyair ubhayasiddhahetutvaṃ bhāṣitaṃ na parasiddhiparam ity āha itīti ।। ko viśeṣaḥ yat svayam asiddhaṃ sādhanam ucyate na dūṣaṇam ato anabhijñasya parārthānumānaprayogānupapattir ity abhiprāyeṇāha teneti ।।
yā ceyaṃ bhavato mṛṣṭāśā svāsiddhair hetvādibhiḥ kila mayā sādhyaṃ boddhavyam iti, sāpy ayuktā tavaiva hy atatsādhanāt sādhyaṃ budhyamānasya mamāpi pratighāto bhavet sādhyasādhanayor itaretarapratighātāvagamād ity āha yatheti caturbhiḥ nigadavyākhyānāḥ ślokā iti ।। dṛṣṭānto abhihito hy eṣa vaidharmyeṇāsuśikṣitaiḥ । bhavati iha ca nityatā sādhyā, tadvipakṣo anityatā tad yuktaṃ sarvaṃ vaidharmyadṛṣṭānta eveti tad atredam ākūtaṃ - yannityaṃ na bhavati tat sarvaṃ, nāyaṃ sarvamato asarvatvān nityaḥ śabda iti asarvatvaṃ hetuḥ, ataḥ sarvasyānityatvam ahetur iti na hetusādhyayor virodha iti punaś coktaṃ - vaidharmyavacanam api nedaṃ samañjasamabhāvaniyamasya viparītatvāt hetvabhāve hy atra sarvatve sādhyābhāvasyānityatvasya pradarśanaṃ kṛtam sādhyābhāve tu vaidharmyadṛṣṭānte hetvabhāvo darśayitavyaḥ vyāptiviparyayasyānumāne vakṣyamāṇatvāt tad ihānityatvasya sarvatvād iti vaktavye sarvasyānityatvād iti vacanaṃ suśikṣitatvād vaidharmyavacanasyeti tad etad ayuktaṃ, hetāv asmin vivakṣite akṣapādena hetusādhyayor virodho abhihitaḥ yattvapakṣadharmatvān na hetur iti, tad dūṣaṇāntaraṃ bhaviṣyati asarvatvaṃ vā kathaṃ hetuḥ, tad apīha sarvāntargater asiddham eva ataḥ kṛtvācintāmātreṇedaṃ naiyāyikair uktaṃ hetāv asmin vivakṣite hetupratijñayor virodha iti mā bhūd vā tadudāharaṇam iha tu vispaṣṭo virodhaḥ, yam etam adṛṣṭvā parair bauddhair uktaṃ na pratijñāhetur virodho dūṣaṇam iti kilaśabdo arucau atrodāharaṇaṃ vispaṣṭatvād virodhasyeti ।। atra codayati nanv iti saṃsārāvasthāyām anumānānumeyavyavahāraḥ atra ca hetvādayo lokaprasiddhā eva loka iti laukikasaṃvṛtisatyam apadiśati ataḥ saṃvṛtisatyasiddhena hetvādinā sādhyasiddhir āsīd eva prāk, paramārthāvasthāyāṃ tu sarvābhāvam ācakṣmaha ity avasthābhedād adoṣa iti ।।
pariharati yo adhuneti yadi hi tadbādhakabalena nāstīty ucyate, prāg api nāsīd eva bādhakena tatprāg api pratikṣiptaṃ rajatam iva śuktāv avagatikṣaṇād ārabhya ataḥ prāg apy asataḥ kathaṃ sādhanatvam iti ।। prāk sādhanatvābhyupagame vā paramārthāstitvam āpadyata ity āha sādhaneti kāraṇam āha siddhir iti ।। kim iti na yujyeta, ata āha na dṛṣṭeti nātyantam asataḥ sādhanatvaṃ dṛṣṭaṃ śaśaviṣāṇavad ity anumānam antarṇītaṃ, kvacid dṛṣṭasyāpi rūpasyānyatropacaritasya paramārthopāyatā nāsti kim utātyantāsato hetvāder ity āha bāṣpādineti ।। upasaṃharati tasmād iti ।।
nanu varṇātmanā asatyānām api rekhādīnāṃ paramārthavarṇopāyatā dṛṣṭā, ato naikāntiko asatyatvaṃ hetur ata āha ye apīti vipakṣavṛttir hi hetur anaikāntiko bhavati na ca paramārthopāyeṣu rekhādiṣv asatyatvam asti, svarūpasatyatvāt tena ca rūpeṇa varṇabodhopāyatvāt taddarśino hi smṛtasaṅketasya varṇā buddhau bhavantīti ।। nanu bhavantu svarūpasantaḥ varṇātmanā tāvadasatyā eva, ata āha varṇeti sarve hi bhāvāḥ svarūpeṇa santaḥ pararūpeṇāsantaḥ kenacid viśeṣeṇa rekhodāharaṇam iti ।। na caiṣa prakāro atyantāsatāṃ hetvādīnāṃ sambhavatīty āha svarūpa iti asatyam api kenacid rūpeṇa sad eva rūpāntareṇa bhavati na hi nissvabhāvam iti nāpy asatyatety uktam iti ।। etad eva sphuṭayati hetvādīnām iti atra ca bāṣpādīnām ivāgnyādāv upāyatvaṃ hetvādīnāṃ, na paramārthena tu lekhyavad ity āha teneti hetutvābhāvapratipādanaparam idam iti ।।
atra codayati upāyānām iti kim idaṃ nissvabhāvatvam upāyānām āpadyate saṃvṛtyātmakā hi te tena ca rūpeṇa santa eveti ।। pariharati saṃvṛtyeti sāṃvṛtaṃ hi rūpaṃ vāṅmātranirmitaṃ, na paramārthopāyo bhavatīti ।। bhedaprapañcavilayadvāreṇa ca nirūpaṇam । vidyāṃ cāvidyāṃ ca yas tadvedobhayaṃ saha ।
avidyayā mṛtyuṃ tīrtvā vidyayāmṛtam aśnute ।। iti kim uktam vidyārūpaṃ ca brahma, avidyārūpaṃ ca śrutyādi tadubhayam api yaḥ saha veda so avidyopalakṣitaṃ mṛtyuṃ tīrtvā vidyārūpeṇopalakṣitaṃ brahmānandaṃ pratipadyata iti tad evam avidyāta eva vidyāprāptir iṣyate iti kim aparāddham evaṃ bruvāṇair asmābhiḥ naiṣa naḥ siddhāntaḥ yad asann eva śrutyādiprapañco brahmaṇi pramāṇam iti teṣām api pratyakṣādipramāṇasiddhānām aśakyāpahnavatvāt yathā hi so ayam iti pratyakṣasiddhaḥ pratyagātmā, evaṃ teṣv iti tadvad eva samyañco bhavitum arhanti tasya ca pūrvottarakarmanirodhānutpādābhyāṃ vigalitabhogabhogāyatanasya kaivalyaṃ mokṣam ācakṣmahe, na prapañcavilayam ekam evādvitīyam ityādivedāntās tv arthavādāntaravad viṣayavairāgyapratipādanaparatayā kathañcid gamayitavyāḥ sa eṣa neti netītikaraṇena spaṣṭam eva bahirviṣayasadbhāvam upadarśayati eṣa ity aparokṣanirdiṣṭasya brahmaṇo viṣayavivekamātraṃ kathayati na tadabhāvam śrutyādiṣu cāvidyāvādo brahmaṇaḥ praśaṃsārthaḥ apaśavo anye gośvebhyaḥ itivat paśvantareṣv apaśuvādaḥ ato na kvacidaparamārthasya paramārthopāyatā astu vā nityanirdoṣavedāntasiddham aprapañcaṃ brahma na tu kṣaṇikasaṃvedanapravāhātmakaṃ dvaitaṃ kutaścit pramāṇād avagacchāma ity alambanenāpi ।। parasparaṃ dharmiṇo vā bhinnayor hetusādhyayor avagatir asti ato jñānabhedanibandhana evātra bhinnatvavyavahāraḥ sarvatraiva ca jñānam eva bhedanibandhanam sudūram api gatvā yuktibhir anusaṃhito bhedo jñāna eva paryavasyati ato astu tannibandhana eva sarvatra bhedaḥ deśādibhedād api hi bhedaṃ bruvāṇas tadbhedaṃ paryanuyukto jñānabhedam evālambate tāvatāpi vyavahārasiddhau kiṃ prakārāntareṇa bhedo anusriyata iti atrāpy agnidhūmādau kṛtakānityatvavilakṣaṇaḥ sphuṭo bhedāvagraho bhavati tatrāpi na jātibhedo nibandhanam iti vācyam so api cāgnidhūmaśabdanirmita eva na hi saṃvṛtikalpanād anyena prakāreṇa jātibhedam upalabhāmahe ataḥ śabdabhede arthavikalpavilāsitā evāgnitvādaya iti idaṃ ca bāhyanirākaraṇaparatayānāsthayoktam na śabdabhedo api vijñānabhedād vinā sambhavati so api jñānamātraprabhāvita evābhyupetya bāhyahetvādivikalpavibhāgārtham ukta iti ।। ayam evāsmadīyatantrakārāṇāṃ siddhānta ity āha nyāyavidbhir iti nyāyavidbhir hi diṅnāgācāryair idam uktaṃ sarva evāyam anumānānumeyavyavahāro buddhyārūḍhena dharmadharminyāyena bahiḥ sadasattvam apekṣata iti ।।
etad api dūṣayati astīti nāsataḥ śaśaviṣāṇādeḥ śabdanibandhanaḥ tajjanitabuddhinibandhano vā bhedo dṛṣṭa iti duruktam idam apareṣāṃ buddhyārūḍhenānumānānumeyavyavahāra iti ।। tayoḥ kāraṇam utprekṣitum api śakyata ity āha nirvastuka iti yaś cāyaṃ śabdabhedo hetvādibhedahetutayopavarṇitaḥ, so api tadabhāvād anupapanna ity āha śabdeti ।। kiñ ca yady avidyamāna eva buddhimātrakalpitaḥ sādhyādibhedo anumānavyavahārāya kalpyate, tato dūṣaṇavyavahāro api tadvad eva syāt utpadyate khalv asmin sādhane hetvādinyūnatoktimātrād eva dūṣaṇabuddhir ity āha yadi veti dvayena ।। śakyate ca vaditum evam api sarva evāyaṃ dūṣyadūṣaṇavyavahāro buddhyārūḍhena dūṣyadūṣaṇanyāyena, na bahiḥ sadasattvam apekṣata ity āha yaś ceti ।।
nanv evam apy āvayor aviśeṣa eva, yathā hi no dūṣaṇajñānam utpannam evaṃ bhavato api sādhanajñānam ataḥ kathaṃ vijayase ata āha buddhīti ayam āvayor viśeṣaḥ buddhimātravyavahāriṇo bhavato maduktadūṣaṇaṃ siddham iti na te pakṣaḥ sidhyati tvaduktaṃ tu sādhanam asmākam asiddham iti na sādhyaṃ pratipadyāmaha iti ।। kathaṃ sādhanam asiddham ata āha bāhyeti bāhyārthavyavahāriṇo hi vayaṃ, na tvam iva jñānaikaśaraṇāḥ tatra katham asati bāhye budhyāmaha iti ।। punar api paraś codayati nanv iti yathā hi me sādhanam asiddham, evaṃ dūṣaṇam apīti na duṣṭaṃ sādhanam iti ।। mīmāṃsakas tu pāśupato ayam evaṃvādī yad vihāya sādhanam abhāvād dūṣaṇasyāpy aduṣṭatvam ātiṣṭhata iti sāpahāsam āha nedānīm iti ।।
yaś ca vāsanābhedanibandhano vikalpapravibhāgo varṇitaḥ, so api tadbhedanimittābhāvād anupapanna ity āha na ceti nanu jñānabhedād eva vāsanābhedo bhaviṣyati, kathaṃ nimittābhāvaḥ na, tadbhedasyaiva nirnimittatvād, vāsanānibandhane tu tadbhede anyonyāśrayatvam ity āśaṅkayā sahāha jñāneti nanu svabhāvabhinnam eva jñānaṃ vāsanābhedanibandhanaṃ bhaviṣyati, katham anyonyāśrayatvam ata āha svacchasyeti svacchasya hi jñānātmanaḥ svayam anupalabhyamānabhedasyānādivāsanopaplāvitanīlādyākārakaluṣitatvam eva bhedakāraṇam iti bauddhair āśritam, ato duruttaram itaretarāśrayam iti ।। bahirdeśasambaddhaṃ pratyakṣam artham avajānīte, sa kathaṃ vāsanām anujānāti tadanujñāne vā kim aparāddhaṃ bhāvāntarair iti api ca pūrvānubhavaprabhāvitaṃ smaraṇahetusaṃskāram eva vāsanām ācakṣmahe tad asau saty api grāhakaṃ jñānam eva vividham upakalpayati yat tu vicitrā bahirbhāvā bhāsante tat kasya hetor iti na jñāyata ity āha kuryād iti ।। na grāhyabhede vāsanā kāraṇam ity atropapattim āha saṃvittyeti smṛtihetur hi vāsanā na cānubhūtāt smṛtir adhikaṃ mātrayāpi gocarayati na ca bahiratyantāsanto bhāvāḥ kvacid api gṛhītapūrvā iti na tān vāsanā smārayituṃ prabhavatīti kiñ ca, ataś ca vāsanā nopapadyate yat kāraṇaṃ kṣaṇikāni jñānāni niranvayavināśīni parasparam asahitāni cety āha kṣaṇikeṣv iti yathā tāvat kṣaṇikānāṃ niranvayavināśināṃ ca na vāsanā, tathopariṣṭād vakṣyatīti ।। asāhityān na vāsanety uktārtham eva prapañcayati pūrveti sāhityābhyupagame api samavāyādyanyatamalakṣaṇasambandhābhāvād vāsanā nopapadyate na hy asambandhaḥ kālāgarudhūmo agāraṃ vāsayatīty āha sāhityeti ।।
arthaparicchede vyāpāra ity uktam, tadvad vāsanāyām api bhaviṣyati na, duṣṭatvād upapatteḥ dṛśyate khalūtpadyamānai va buddhir arthaṃ paricchindantī na hy asau kṣaṇam apy udāste na cārthaparicchedād anyatra vyāpriyata iti yuktam janmanaiva vyāpāreṇa kārakatvaṃ, na jñānāntaraṃ vāsayantī jāyamānā buddhir dṛśyata iti kathaṃ vāsanāyāṃ janmanā kāraṇatvam na ca janmāpi kiñcid bauddhā manyante yannibandhanaḥ kāraṇabhāvo bhavet asmākaṃ tu samavāyikāraṇadaśāviśeṣaḥ ko api kāryasya janmeti matam sa ca jāyamānānnātyantabhinna iti yuktaṃ kriyākāra bhāva iti niranvayavināśitvān na vāsanety uktam tatra kāraṇam āha vinaśyad iti yad dhi svalakṣaṇa eva niruddhaṃ na kenacidrūpeṇānveti na tat tadīyaṃ vā rūpaṃ vāsyata iti sambhavati tathā vāsakam api yanniranvayavinaṣṭaṃ tat kenātmanā paraṃ vāsayati avasthitā eva hi bhāvā gṛhādayo avasthitair evāgarudhūmādibhir vāsyanta iti dṛṣṭam ayaṃ cāvītahetur unnetavya iti ।। vāsyata iti ko arthaḥ svarūpaṃ janyata iti ato bhaṅguravādinām eva vāsanopapattimatī na sthiravādinām ity āha bhaṅgura iti ।। tad iha svamatasādhanam upekṣyaiva tāvat paramatadūṣaṇam abhidhīyate dūṣite hi tasmin sukhena siddhānto abhidhīyate tatra yat tāvaduktaṃ sadrūpajñānajanakatvam eva vāsaneti tad ayuktam yadi hi pūrvajñānam uttarasya janakaṃ bhavati, tato anurūpaṃ virūpaṃ vā janayati, na taduttarasya janakam anutpannasyāsato janakatvāyogāt evaṃ vinaṣṭasyāpi, ajātātivṛttayor anatibhedāt na ca niṣpannasya kṣaṇam apy avasthānam astīti kadā janayiṣyatīti janakatvānupapattau dūrotsāritam anurūpajananam na hi niranvayavinaṣṭasya kiñcid anurūpaṃ sambhavati, dharmānvayo hi ānurūpyam na pūrvadharmānvaya uttarajñāne asti, tadupagame niranvayavināśāyogāt na ca samānadharmatām antareṇāsti sa prakāro yenānurūpyaṃ bhavatīti tad etat sarvam āha naitad astīti sārdhatṛtīyena nanu pūrvabhāvitaiva kārakatvam ity uktaṃ kiṃ kṣaṇāntarāvasthānena na ca vyāpārakāraṇabhāvaḥ yena tatsambandhārthaṃ kṣaṇāntarāvasthānam iṣyate tadabhāvād ity uktam eva maivam na hi pūrvabhāvitāmātraṃ kāraṇatvam iṣyate mā bhūd gavāśvasyāpi paurvāparyamātrāt kāryakāraṇabhāva iti paurvāparyaniyame tu kāryakāraṇatvam[]na cāsau kṣaṇikeṣu sambhavati vyāpāras tu pratyakṣādipramāṇako nāpahnotuṃ śakyata iti ।। dūṣaṇāntaram āha yadīti sārdhena yady api hy ānurūpyād vāsanety ucyate yadā tarhi gobuddher anantaraṃ hastibuddhir utpadyate tatraiva vailakṣaṇyād vāsanā na syāt tato api parastād gojñānaṃ nirbījaṃ na sambhaved iti pradarśanārthaṃ ca gohastijñāna ukte sarvam eva vilakṣaṇād vilakṣaṇajñānaṃ na syād ity āha sarvam iti ।।
evaṃ tāvad ānurūpyavāsanāpakṣo nirākṛtaḥ idānīṃ punar api jñānātiriktavāsanāpakṣam evopasaṅkramya dūṣaṇāntaram āha bāhyeti bāhyārthavādināṃ hi pūrvajñānajanitā ātmasthā vāsanāḥ kiñcid eva sadṛśadarśanādyapekṣya labdhodbodhāḥ kāryaṃ janayanti krameṇeti yuktam jñānamātravādinas tu na kiñcid vāsanānāṃ kāryajanane anugrāhakam asti yad apekṣayā vilambante ato yugapad eva sarvāḥ sarvaṃ kāryam ārabherann iti na krameṇa jānāni dṛśyeran ekadaiva viśvajñānam utpannam iti kṣaṇāntare na kiñcit syāt na cāsāṃ kiñcid rūpam anveti yat punaḥ kāryaṃ janayet niranvayavināśitvān na kvacid anyatra vāsanānāṃ pārārthyaṃ yathāsmākam ātmani, saṃskāryāntarābhāvāt ataḥ pārārthyena vaśīkārābhāvād api na kramo yuktaḥ pārārthyena hy asmākam iva boddhur avadhānādyapekṣayā smṛtikrama iva jñānakramo bhaved api na tv etat sarvam astīti kāryakramānupapattir iti ।। kasyacidabhāvāt tadāśritā vācyāḥ tatraikajñānanāśe sakalatadādhāravāsanāvināśaḥ kāraṇavināśād eva kāryārambha iti vaḥ siddhāntaḥ, prakārāntarakāraṇatvāyogāt vinaśyad eva hi kāraṇaṃ kāryaṃ janayatīti yugapannaśyantībhir vāsanābhiḥ sakṛd eva sarvākārajñānam utthāpitaṃ tathāvasthitaṃ ca ekadaivaikakṣaṇe vinaṣṭam iti kṣaṇāntare na kiñcid bhaved ity āha vināśa iti dvayena ।। yadi tv āśrayabhūtajñānavināśe api śaktir vāsanā na naśyantīty ucyate, tataḥ kṣaṇikatvasiddhāntahāniḥ sthirasya ca kramayaugapadyābhyām arthakriyānupapatteḥ kāryānārambhaprasaṅga ity āha yadīti ।। yadi tu svatantrā eva jñānavad vāsanāḥ pravṛttā ity ucyate, tato jñānavāsanayor itaretarakāryakāraṇabhāvānupapattir ity āha vāsaneti ।।
kim iti na syād ata āha kuryātām iti sadṛśam eva hi tadā jñānavāsane kāryam ārabheyātāṃ jñānaṃ jñānaṃ vāsanā vāsanāṃ na punar anyonyam iti nanu vijātīyakāraṇopanipātād visadṛśakāryotpādo bhaviṣyaty ata āha nānya iti dvayātiriktavastvabhāvād iti bhāvaḥ ।। kācidastīty āha tasmād iti na caivañ jātīyakaṃ kasmaicit kāryāya ghaṭata iti prāg eva varṇitam ity āha na ceti ।। svamata idānīṃ vāsanām upapādayati yasya tv iti avasthito hi jñātā yajjñānābhyāsena vāsanādhāro bhavati tad yujyate kṣaṇikaṃ tu na vāsayituṃ śakyam na ca tadāsanā prayojanavatī, kvacid upayogābhāvāt na ca vāsitaḥ pūrvāvasthāto atyantaṃ bhidyate, yenānyatvaṃ pratipadyate na ca prāgvadaviśiṣṭaḥ, yena vāsanā na syāt na cāvasthāntarotpāde avasthitatvānupapattiḥ, pūrvāparayor avasthayor anugatasya boddhuḥ pratyabhijñānāt tad ihāvasthātadvator abhedavivakṣāyāṃ pūrvajñānāhitasaṃskāraḥ pumān eva vāsanā bhavet bhedavivakṣāyāṃ tu tadādhāra iti ।। yattvānurūpyavāsanāpakṣe lākṣopasiktaṃ bījapūrakusumam upavarṇitaṃ, tat tadrūpasaṅkrānter upapannam, na tu jñānasya kiñcidrūpaṃ jñānāntaraṃ saṅkrāmati niranvayavināśitvād ity uktam evety āha kusumeti tasyāntena prakaraṇārtham upasaṃharati ity avāsaneti ।।
nivartayitum arthanirākaraṇam uktam ekam evādvitīyam ityādyupaniṣadbhir iva tatraiva tv arvācīnānāṃ bhrāntyā siddhāntāvagraha iti nirākṛtaṃ vādinam āśvāsayatīti yuktyeti ।। nirālambanavādaḥ samāptaḥ ।। pratyakṣabādhane cokte paścāt tacchaktyavekṣaṇāt । iti ।।
atra pūrvapakṣaṃ vivakṣan saṃvitparīkṣāṃ tāvad avatārayati yat tāvad iti yad yādṛśaṃ bāhyārthagrāhi pratyakṣaṃ manyamānena bhavatā mīmāṃsakena pratyakṣavirodhādidūṣaṇaṃ nirālambanasādhanasyocyate, tad idānīṃ parīkṣyatām pratyakṣaparīkṣāmukhena cātra saṃvinmātraparīkṣaivopakṣiptā sarvasaṃvidām eva bahirviṣayatvānabhyupagamāt mukhyatayā tu pratyakṣaparīkṣopanyāsa iti ।। kīdṛśī punar iyaṃ parīkṣeti tatsvarūpaṃ darśayati pravartitum iti kim idaṃ pratyakṣaṃ bāhye pravartituṃ śaktam āhosvit svāṃśaparyavasāyītīdṛśī parīkṣā parīkṣā ca saṃśayya pūrvottarapakṣabalanirūpaṇam abhidhīyate tad anena prathamasya parīkṣāparvaṇaḥ svarūpam upanyastam iti veditavyam iti ।। āha vakṣyati bhavān saṃvitparīkṣām kim asyāḥ prayojanam iti vaktavyam aprayojanasya hi sandigdhasya kākadantavadaparīkṣaṇīyatvād ata āha tad yadīti ayam abhiprāyaḥ sarvapūrvākṣepeṇāyaṃ vāda udbhavati sarvākṣepeṣu ca pūrvādhikaraṇasyaiva prayojanam yathā vakṣyati ākṣepe pūrvādhikaraṇasyeti tad yadi bāhyārthagrāhi pratyakṣam upapādayituṃ śakṣyāmaḥ, tato dūṣaṇasiddhyā bāhyārthaparaṃ vakṣyāmaḥ yadi tv ātmāṃśa eva sarvasaṃvidāṃ grāhyo bhaviṣyati, tato dūṣaṇabādhanāt sādhanasiddhau nāstikasya bāhyāpalāpaḥ setsyati tadiyaṃ bāhyārthasiddhāv eva parīkṣopayujyata ity avatāryata iti ।। te hi grāhyavaidhuryaduḥrithatāḥ saṃvido api na santīti varṇayāmbabhūvuḥ ataḥ śūnye saṃsāre kiṃ kutra pravartituṃ śaktam aśaktaṃ veti parīkṣyate ata āha tatreti ayam abhiprāyaḥ nāyam ubhayāpalāpaḥ śakyo vaktum sarvaprāṇināmavigānasiddhatvān nīlādyākārapratibhāsasya idaṃ tu cintanīyaṃ sarvasaṃvidām evaupādhiko nīlimā svābhāviko bāhyasyeti tucche tu saṃsāre nirbījapratibhāso nāvakalpate ataḥ parīkṣaṇīyam idaṃ kiṃ jñānam evānādivāsanopaplāvitanīlādyākāram ātmagocaram evedaṃ prakāśate, paramārthasantaṃ vā bāhyam arthaṃ pratipādayituṃ samartham iti yadi tat tāvad upasthāpayati, atas tadbalabhuvā pramāṇāntareṇa tad api sidhyatīti nīlapītādidīrghādīti vividhākāropanyāsena pūrvapakṣabījaṃ darśayati nāyaṃ vyavasthitaikasvabhāvo nīlādir ākāro dṛśyate, avyavasthitasyāpi dīrghāder aupādhikasya darśanāt tāttvike vāvyavasthānupapattir iti etac copariṣṭād vyaktīkariṣyatīti ।।
nanv evam astu yathāpratibhāsam ubhayaṃ, tathāpi kaḥ parīkṣāvasaraḥ na hi pratyakṣasiddha evobhayasmin parīkṣā yuktā ata āha na ceti ayam abhiprāyaḥ sidhyaty ubhayaṃ yadi jñānajñeyayor ākārabhedo dṛśyate tadā hi viviktākāram ubhayaṃ bhāsamānaṃ na neti śakyam apalapitum eka eva tu nīlādir ākāro bhāsate ataḥ katham ubhayam avivādasiddhaṃ bhavati yan na parīkṣyeta sūkṣmaḥ khalv ayaṃ paṇḍitair upavedanīyo artho nyāyaḥ yenaikatrākāre bhāsamāne anyad avasthāpyate nāyam aparīkṣakāṇāṃ sidhyati tad idam uktam arthajñānayor ākārabhedaṃ nopalabhāmahe iti bhāṣye ato na pratyakṣaikapramāṇikā dvaitasiddhir iti parīkṣāvataraṇīyā yathā ca nobhayaṃ pratyakṣaṃ tathopariṣṭād vakṣyāma iti nanv evam ākārabhedānavasāye jñānārthayor anyatarasya yasyaivāyam ākāro dṛśyate tasyaivāyam abhyupagantum ucitaḥ, kim atra parīkṣaṇīyam ata āha na ceti bhaved evaṃ yadi jñānārthayor anyatarasyāyam ākāra iti viśadataram avagamyeta na tv anyatarasya dharmatā tasya vispaṣṭā ato jñānaṃ vā nīlam artho veti yuktaiva parīkṣeti ।। nanv asaty apy ākārabhedāvagame dvayor anyatarasiddhyaivārthād itarat sidhyati tathā hi na tāvaj jaḍasyāsati prakāśāntare prakāśaḥ sidhyatīti tatas siddhiḥ akarmakajñānānutpatteś ca jñānād jñeyasiddhir iti dvaitavāda eva sādhīyān kiṃ parīkṣayāta āha gṛhyamāṇasyeti ayam abhiprāyaḥ yad etan nīlam ity atra grahaṇe sākṣātkāriṇi prakāśate, tasyaivāstitvaṃ netarasyeti saugatā bhrāmyanti apratyakṣasiddher apramāṇakatvāt tathā hi na tāvadāntarajñānād bahirjñeyasiddhiḥ, asambandhāt asambandhaprakāśane cātiprasaṅgāt jñeyāc ca jñānasiddher apramāṇakatvam anantaram eva vakṣyāmaḥ grāhakaṃ niṣpramāṇakam iti ataḥ pratyakṣāvabhāsinor evobhayor ātmalābhaḥ sambhavatīti na cākārabhedopalambho astīty uktam, ato na sphuṭā dvaitasiddhir iti parīkṣā pratipādayitavyeti bhāvaḥ yataś ca gṛhyamāṇasyāstitvaṃ, tasmād ekam evedam ākāravad vastv idaṃ nīlam iti gṛhyate tad ekam evāpadyate, na tu tattvāntaram ākarṣatīty abhiprāyeṇāha tasmād iti ।। evañ ca pareṣu bhrāmyatsu nāparīkṣyanirūpaṇaṃ kartuṃ śakyam tad yadi naḥ parīkṣamāṇānāṃ paroktābhir yuktibhir jñānam evākāravad iti samarthanam abhaviṣyat tatas tanmātra eva pratyakṣapramā kṣīṇeti nārtho avakalpiṣyate atha tu bāhyam eva vastv idam iti pratibhāsānusāreṇākāravad iti samarthyate, tatas tat tāvat pratyakṣagṛhyamāṇam astīti sthite tatsiddhyanyathānupapattyaiva vakṣyamāṇaprakāre buddhisiddhau mama dvaitaṃ sidhyatīty abhiprāyeṇāha ata iti dvayena ।। evaṃ tāvat pratyakṣaparīkṣāṃ prastutya tatsvarūpaprayojanārambhākṣepasamādhānādy uktvā pūrvapakṣaṃ grahītukāmo mīmāṃsakaḥ svagotrānusāreṇa svayam ālocayati kim iti syādantena idānīṃ pūrvapakṣaṃ gṛhṇāti jñānam ākāravad iti kathaṃ punar idam iti vispaṣṭe paraprakāśe pratyagātmany ākāravattvam abhidhīyata iti siddhāntābhiprāyeṇa pṛcchati kuta iti ayaṃ ca katham iti bhāṣyapraśnānusāreṇa praśno vyākhyātavya iti punar api arthajñānayor ākārabhedaṃ nopalabhāmahe iti bhāṣyābhiprāyeṇaiva jñānasyākāravattāyām upapattim āha ekam iti ayam abhiprāyaḥ ekam eva hi nīlādyākāraṃ tattvam adhigatavanto vayam atas tanmātram evāśrayāmaḥ, na punar ubhayam āśrayitum utsahāmaha iti ।।
nanv astv ekam ākāravat, tathāpi kuto ayaṃ niścayaḥ jñānam ākāravann ārtha ity ata āha tad yadīti yadi bāhyam eva vastvākāravad iṣyate, tatas tasya jaḍasya prakāśāyogād grāhakāntaraṃ kalpanīyam āpadyeta jñānaṃ tu prakāśasvabhāvam anapekṣitaprakāśāntaram eva sākṣātkāri prakāśata iti nānupapannam ato jñānam evākāravad ity abhiprāyaḥ ।। jñānānumāne liṅgam arthadharmo vā pūrvasmin kalpe vyabhicārī hetuḥ, asaty api jñāne arthabhāvāt ajñātasya ca liṅgatānupapattiḥ ekadeśadarśanād ity abhyupagamāt jñātas tu nāsati jñānajñāne liṅgaṃ bhavati, agṛhītaviśeṣaṇasya jātatvāyogāt jñāto hi liṅgaṃ na svarūpeṇa, vyabhicārād ity uktam kiñcedaṃ jñātatvam anyad ato jñānasambandhāt tadavaśyaṃ jñānaṃ jijñāsamānasyāpannam agre jñānasaṃvedanaṃ jñānam ajñānaṃ vā jñātasya nanu na brūmaḥ svarūpeṇārtho liṅgaṃ jñānaviśiṣṭo vā vyaktas tu viṣayo liṅgam nanu sā vyaktibuddhir eva viṣayasya, tadasiddhau tadupādhiko vyakto viṣayaḥ kathaṃ hi setsyati na vyaktibuddhir arthātmeti cet, sa buddhijanmā na vā na tāvat tajjanmā, asambaddhayā buddhyārthe dharmāntarādhānāyogāt atajjanmanaś cātalliṅgatvāt, hetutadvator asati tādātmye apratibandhāt yathāhuḥ sa kiṃ vā buddhijanmāpi na buddhiṃ gamayet pratibandhābhāvāt iti arthadharmaś cājñātur api sādhāraṇaḥ aviśeṣāt parabuddhim apy anumāpayet uktaṃ ca arthātmanaś ca sādhāraṇatvād anyabuddher apy anumānaprasaṅgaḥ iti syād etat nedam anumānam, arthāpattis tu sācāgṛhītasambandhasyāpi jāyata eveti tan na tāvat pramāṇāntaram yathāhuḥ tad dvividhaṃ samyagjñānaṃ pratyakṣam anumānaṃ ceti pramāṇasya sato atraiva śabdāder antarbhāvāt pramāṇe eveti ca astu vā pramāṇāntaram kayānupapattyārtho jñānaṃ gamayati sa hi svakāraṇasāmagrīto labdhātmā kiṃ tasyāsati jñāne nopapadyate asti khalv asāv ajñāto api satyaṃ, jñātatā tu tasyānupapannā nāsāv anyā jñānasambandhād ity uktam eva arthadharmatve cātiprasaṅgo varṇitaḥ sa pramāṇāntare api samānaḥ parasparasyāpy arthagatānupalabhyamānadharmadarśinaḥ parabuddhyarthāpattyupapatteḥ api ca pramāṇāntarapratīghāto anupapattiḥ tatra kena pramāṇena jñāto viṣayaḥ pratihanyate, yajjñānakalpanayopapadyeta ato nāpratyakṣā buddhiḥ sidhyatīti yas tu vadati satyam apratyakṣā dhīr na sidhyati tadvad eva tv artho api pratyakṣasiddha eva ekasminn eva hi pratibhāse meyamātṛpramāprakāśaḥ nīlam ahaṃ jānāmīti ataḥ pratyakṣabalasiddham eva dvaitam iti tadupariṣṭān nirākāraṣyāmaḥ na copalabdhir astīheti ato arthākārābhyupagame niṣpramāṇakaṃ vastvantaraṃ kalpanīyam iti sūktam iti ।। syād etat aprakāśātmany arthe apramāṇikā vastvantarakalpanā bhavet, anyathārthaprakāśāsambhavāt artham eva tu prakāśasvabhāvam eṣiṣyāmaḥ, na vastvantaraṃ kalpayiṣyāma ity ata āha tasyeti ayam abhiprāyaḥ ekam eva vastu grāhyagrāhakākāram iti naḥ pratijñā tad yady artha eva tādṛśo bhavatāśrīyate, siddho naḥ pakṣaḥ, advaitasiddhāntasiddheḥ saṃjñāmātre tv āvayor visaṃvādo bhaved na vastuni ubhayor apy ekatvābhyupagamāt kathaṃ punar atra saṃjñāmātre visaṃvādaḥ arthavādī hi sthiram artham anujānāti jñānavādī tu kṣaṇikam satyam anyā'ya viśeṣaḥ tattvaṃ tāvad ekam evāpadyate etad evātra nirūpaṇīyam anyattvetad yat sthiram asthiraṃ veti ।। etad eva vivrṇoti grāhyeti nanv asty ayaṃ viśeṣaḥ bāhyo artho jñānam āntaram iti ataḥ kathaṃ na vastubhedaḥ ata āha bāhyeti ayam abhiprāyaḥ nāyaṃ bāhyāntaravivekaḥ pāramārthikas tattvābhede sidhyati bhede hi tathā bhaved ekaṃ bāhyam ekam āntaram iti abhinne tu tattve kim apekṣya kiṃ bāhyaṃ kim āntaraṃ vā bhaviṣyati ato mṛṣaivāyaṃ jñānamātranirmitaḥ parikalpaḥ kalpanam iti ।।
avibhakto api buddhyātmā viparyāsitadarśanaiḥ । grāhyagrāhakasaṃvittibhedavān iva lakṣyate ।। iti āha santu tāvad vāsanānibandhanāḥ saṃvidāṃ nānāsamullāsāḥ tadvaicitryam eva kutaḥ nanūktaṃ vicitrajñānahetutvāc citrābhir iti na, anyonyāśrayāpatteḥ tathā hi vāsanābhedād jñānabhedas tadbhedād vāsanābhedaḥ iti duruttaram itaretarāśrayam iti ata āha anyonyeti ayam arthaḥ nedam itaretarāśrayam anādir ayaṃ vāsanājñānayoḥ kāryakāraṇabhāvaḥ bījāṅkurayor iva nātrānyatarasyāpi pūrvakoṭiḥ prasaṅkhyāyate ato vāsanāto jñānaṃ tato vāsaneti kim anupapannam śaktir iti vāsanām apadiśati sā hi jñānaśaktir iti prasiddhā ayaṃ cānāditayetaretarāśrayaparihāraḥ anādau saṃsāra ity atra sūtrito atra vivṛta ity anusandhātavyam iti ।। evaṃ tāvadupapāditaṃ jñānam ākāravad iti idānīṃ tatraiva kāraṇāntaram āha aneketi dvayena kalpanāgauravaṃ hi dvaitavādinām āpadyate, nāsmākam ekatvavādinām iti bhāvaḥ nanu tavāpi śaktikalpanayā dvaitam eva, asatyāṃ hi tasyāṃ pūrvoktavibhāgānupapattir ata āha śaktimātrasyeti ayam abhiprāyaḥ na vāsanā nāma kācid vastuto jñānātirekiṇy asti yā dvaitam āvahati saṃvṛtisatyakalpitā hi sā na ca kālpanikaṃ vastu dvaitm āpādayati api ca bahirvastuvādinām api tad upetya tatsamavāyy anyaḥ śaktibhedaḥ kalpanīya eva tattatkāryabhedopapādanāya tad iyaṃ śaktikalpanā sādhāraṇī jñānavādinas tu jñānaśaktikalpanaiva kevalety asti viśeṣaḥ etac ca pāramārthikaṃ śaktibhedam abhyupetyoktam na ca tathā saugatā manyante, cinmātraṃ tu sad ity abhyupagamād iti itaś ca jñānam ākāravad ity āha tasmād iti jyāyasyantena ubhayor api dvaitādvaitavādinoḥ siddhaṃ jñānam atas tasyaivākārakalpanā nyāyyā siddhāśrayatvād iti tasmād vastubhedād ākṛṣyety arthaḥ tava tv asmākam arthāsiddher āśrayāntarakalpanāpurassarī tadākārakalpanā syād ity āha bhavata iti ।।
ekadeśena sārūpye sarvaḥ syāt sarvavedakaḥ । sarvātmanā tu sārūpye jñānam ajñānatāṃ vrajet ।। yathākathañcit tasyārtharūpam uktvāvabhāsinaḥ । arthagrahaḥ kathaṃ satyaṃ na jāne aham apīdṛśam ।।
nānyo anubhāvyo buddhyāsti ta nānubhavo aparaḥ । grāhyagrāhakavaidhuryāt svayaṃ saiva prakāśate ।। iti grāhyalakṣaṇāyogāt tāvan nānyo anubhāvyo asti ata eva tasyā nānubhavo aparaḥ tenāpi tadgrahaṇānupapatteḥ ataḥ svaprakāśā dhīr evaikā modata iti siddham yas tv asambaddhasyaiva jñānenārthasya prakāśyatām ātiṣṭhate, so asambaddhenāpi dīpena ghaṭasya prakāśyatām ātiṣṭhata iti vivṛtaṃ hetudvayam sahopalambhaniyama upariṣṭād vivariṣyata iti ।। aparam api jñānasyaivākāravattāyāṃ kāraṇam āha itaś ceti yuṣmākaṃ mīmāṃsakānāṃ tajjñānaṃ prakāśakam iti siddhānta iti kasya prakāśakam ata āha svayam iti bāhyasya jaḍātmanaḥ svayaṃ prakāśahīnasya tadupāyatayā sammataṃ, anyathā tatprakāśāyogāt ।।
kim ato yady evam ata āha na ceti yad dhi yasya prakāśakaṃ tad gṛhītam eva prakāśayati tad yadi jñānam arthasya prakāśakam etad api nāgṛhītaṃ tat prakāśayet ato avaśyaṃ grahītavyam na ca tadanākāraṃ grahītuṃ śakyam, na cārthajñānayor ākārabhedopalambhaḥ ato avaśyābhyupagantavyaṃ grahaṇasya jñānasyaivāyam ākāra iti sāmpratam ity abhiprāya iti tadadhīnaprakāśatvād iti jñānādhīnaḥ prakāśaḥ pratibhāso yasyety arthaḥ ।। evaṃ tāvadavaśyagrāhyatayā jñānasyaivākāraḥ avaśyagrāhyatā ca prakāśakatayety uktam itaraś cāvaśyagrāhyatety āha utpanneṣv iti dvayena dvedhā hy utpannaṃ vastu na gṛhyate prakāśakābhāvāt pratibandhād vā yathāndhakāratirohito ghaṭaḥ kuḍyādipratibandhād vā yathā loke sa eva caitad ubhayam api jñāne sambhavati ato grahaṇakāraṇāsambhavād utpadyamānam eva grahītavyam evaṃ ca tasyaiva sākāratvāpattir ity uktam eveti ।। yadi tv arthaprakāśāt prāg jñānaṃ notpadyetaiva, tato asato grahaṇāsambhavān na gṛhyeta, na tv evaṃ bhavadbhir apīṣyate utpannāyām eva buddhāv arthasya jñātatvābhyupagamāt tataḥ prāgutpannasyāgrahaṇakāraṇābhāvādāv aśyakaṃ tādātvikaṃ grahaṇam ity āha prāk cārtheti asyāntena yadi tūtpa pratibandhaṃ ca kenāpi na gṛhyata ity ucyate nityāsaṃvedyataiva tarhy āpadyeta tataś cābhāva eva jñānasya bhaved ity abhiprāyeṇāha na ced iti ।। kiṃ punaḥ kālāntare na grahaṇam ity ata āha kim iti agṛhyamāṇe viśeṣe prāgagrahaṇaṃ parastāc ca grahaṇam ity anupapannam iti ।।
viṣayāntarasañcāras tathā na syāt sa ceṣyate । iti tad etat sarvam abhipretyāha tasyeti ।। itaś ca prāg jñānaṃ jñāyate jñānākāraś ca nīlādiḥ, yena jñānapurassaram evāvagatapūrvaṃ niruddham arthaṃ smaranto dṛśyante jñāto mayātikrānto amuko rājeti yadi hy arthasyākāro bhavet, asaty arthe satā kathaṃ dhīr anurajyeta ato buddhir eva tadākāram artham ālikhyopajāyata iti yuktam yadi cātīte kāle jñānapurassaram artho nopalakṣito bhavet, katham idānīṃ tathā smaryeta yathāvagatagrāhiṇyo hi smṛtayaḥ kathaṃ mātrayāpi pūrvānubhūtam atikrāmanti tasmāj jñānākāro nīlādiḥ jñānapūrvakaś cārthānubhava ity āha jñāneti dvayena tat punar idaṃ parasparaviruddham ivobhayaṃ sādhyam upalabhyate tathā hi jñānapūrvam artho anubhūyata ity artham aṅgīkarotīti lakṣyate jñānākārasādhanena ca nirākaroti iti tadviṣayam anṛtam maivam nātra jñānapurassaram artho avasīyata iti tātparyam evaṃ tu manyate aṅgīkārayāmi tāvad enaṃ śrotriyam anubhavānubhavapurassarīm arthasthitim eṣa hi chāndaso dvaitasiddhim evam apy aviguṇāṃ manyamāno abhyanujānāti tāvat prathamaṃ jñānasaṃvedanam tato anākāropalambhāsambhavād ekākāropalambhāc cānāyāsam evārthāpalāpaṃ vakṣyāma iti ca tathā bhāṣyakāreṇāpi nanūtpannāyām eva buddhau artho jñāta ity ucyate iti chadmanaivārthābhyupagamo darśitaḥ vārttikakāreṇāpi tathaivānuvihitam ato na doṣa iti ।। itaś ca jñānānuvidhāyyarthaḥ tathā hi bhavanti vaktāraḥ nīlo ayam arthaḥ tadrūpānubhavād iti jñānanirapekṣe tv arthaniścaye naitad upapadyate tad etad āha vaktāra iti ।।
saṃvit na brūmo asaṃvedyeti saṃvi yaiva hi saṃvit saṃvedyate na saṃvedyatayā keyaṃ vācoyuktiḥ iyam iyaṃ nāsyāḥ karmabhāvo vidyata iti svayamprakāśatvāt na caivam asaṃvit na, atanmūlatvāt saṃvedyabhāvasya sarvabhāvānāṃ, sā hi sarvabhāvānāṃ siddhiḥ na cāsañ cetītā sidhyatīti kathaṃ te api sidhyeyuḥ ataḥ saṃvitprakāśa eva dvaitaṃ sādhayatīti kiṃ siddhasādhanena saṃvidupārūḍho hi nīlādir advaitam āpādayati saṃvidaiva tv anākārasaṃviditayā vyatirecito nīlādir nādvaitāya ghaṭata iti siddhaṃ pramātā pramitiḥ prameyaṃ ceti tān pratyāha na ceti ayam abhiprāyaḥ śrotriyadṛṣṭyaiva tāvad buddhir anumeyeti lakṣyate yad evam āha jñāte tv anumānād avagacchatīti yat tu jñānābhiprāyaṃ tad na saṃvidabhiprāyam iti tan na paryāyatvād anayoḥ cetanā buddhiḥ jñānaṃ saṃvid ity anarthāntaram iti laukikā budhyante na cātmamanasoḥ saṃyogaś cetanā, rūpāditulyaguṇatvāt tac cetanātve ca manasaś caitanyaprasaṅgaḥ tasyātmamanasoḥ sādhāraṇatvāt acetanā buddhir ity alaukikam yathāhuḥ buddhiś cetanaiva hi gamyate iti ato yaivāsāv anākārā saṃvid bhavatābhimatā saiva tāvad buddhiḥ, tadabhiprāyam eva buddhyanumeyatvābhidhānam na tv anākārā saṃvidaparokṣam anubhūyate buddhiś cānumīyata iti sāmpratam tad ayam arthaḥ yāsau laukikī buddhir nāsāv anākārā aparokṣam upalabhyate tasmāt pratyakṣabuddhivādināyam ākāro jñānasanniveśī vācyaḥ yathāsmābhir uktam yathāvārttikaṃ vā siddhāntaḥ artha eva pratyakṣo na buddhir iti tatra coktā buddhyanumāne liṅgānupapattiḥ ato asiddham anirākārāyā buddher anupalambhāt saṃvid eva dvaitaṃ sādhayatīti ।। pūrvaṃ saṃgṛhyate paścājjñānaṃ tajjñātatāvaśāt । apratyakṣopalambhasya nārthadṛṣṭiḥ prasidhyati । iti ataḥ siddhaṃ sahopalambhaniyamāj jñānasyākāravattayā bodhaḥ nāsti tattvato bheda iti ।।
āha yady upalambhāsiddhāv upalabhyo api na sidhyati, astūpalambhāsiddhiḥ upalambhāntareṇa tu siddha upalabhyaṃ sādhayiṣyati evam api sahopalambhaniyamāsiddhir ity upalambhasiddhipūrvakatvād upalabhyasiddheḥ upalabhyasiddhipurassarī tūpalambhasiddhiḥ pratikṣiptā, siddher asiddhau sādhyāsiddheḥ siddhisiddhipūrvikā tu sādhyasiddhiḥ kiṃ neṣyate ato asiddha evāyaṃ hetur ata āha na hīti asyārthaḥ neyam īdṛśī kalpanā sambhavati yadanākārā saṃvidādāv anubhūyate tataś ca paścāt sākāro artha iti nirākārabuddhyanupalabdher uktatvāt itaś ca naivaṃ kalpanā yuktā kathaṃ hi svopalambhakāle saṃbhinno arthaḥ svopalambhopalambhāvasare saṃvedyeta, yo hy upalabhyamāna eva na siddhaḥ so anyopalambhāvasare anupalabhyamāna eva setsyatīti suvyāhṛtam api ca anyena saṃvedanopalambhe so apy asiddhas tatsādhanāya na prabhavatīty aparāparāpekṣāyām anavasthā ekāsiddhau sarvāsiddhiḥ kvacid vā svaprakāśe anye api tathā syur aviśeṣāt ataḥ svātmānaṃ viṣayākāraṃ ca yugapajjñānam upalabhata iti siddhaḥ sahopalambhaniyamaḥ ekavyāpāre kramāyogāt ekaḥ khalv ayaṃ saṃvidaḥ svātmani viṣayākāre ca vyāpāraḥ, prakāśātmā nāyaṃ kramabhāvī na sambhavatīti ।। nīlapītabhedavat na caivaṃ bhāṣituṃ śakyam īdṛśo jñānākāra īdṛśo arthākāra iti, nīlādyākāramātrajñānād iti evaṃ hi sarvaṃ samañjasaṃ bhavati yadi buddhigrahaṇāt prāg eva sākāro arthaḥ sidhyati, tato hi tatsiddhyanyathānupapattyā jñānam api kadācit sidhyed iti sidhyati dvaitam atra punaragṛhītāyāṃ buddhāv artho sidhyatīti sākārasya ca darśanād ity atra sādhitam ato na kathañcid dvaitasiddhir ity abhiprāyeṇāha prāg iti ।। bhinnakālaṃ kathaṃ grāhyam iti ced grāhyatāṃ viduḥ । hetutvam eva yuktijñā jñānākārārpaṇakṣamam ।।
iti etad dūṣayati na ceti kim iti naivam ata āha na hīti arthākāro hy arthadharmaḥ na ca dharmaḥ svāśrayaṃ hātum āśrayāntaraṃ vopagantuṃ[]prabhavati, svarūpahānāpatter iti ।। api ca pramāṇāntaraprasiddhe arthasyākāravattve bhaved apy evam na ca tasyākārasyetthambhāve arthadharmatve pramāṇam asti, hetvantarasambhave api kāryāniṣpattiḥ kāraṇāntaravaikalyaṃ sūcayatīti tu nirākṛtam upādānaviśeṣād eva kāryasiddher uktatvād ity abhiprāyeṇāha ittham iti ye tu vadanti mā nāmārthākāro arthaṃ hātum āśrayāntaraṃ vopagantuṃ prabhavati arthasyaiva pratibimbam idaṃ śuddhādarśapratīkāśe svacche jñānātmani dṛśyata iti tān pratyāha tadīyeti etasmād eveti arthākāratve pramāṇābhāvād ity arthaḥ ।। tān eva prasiddhapratibimbodāharaṇena pratibodhayati niścandreti tam iti yogyatayā candraḥ pratinirdiśyate khe ca jale cety arthaḥ ।। na caiṣa nyāyo atra sambhavatīty āha vijñāneti ।।
api cāstu rūpavatsu pratibimbakalpanā, arūpāṇāṃ tu śabdādīnāṃ pratibimbakalpanā na kathañcit sambhavatīty āha śabdeti api ca nīlādyākārā saṃvid upalabhyate tat kim aparāddham anayā, yat tām anādṛtyāyam ākāro arthadharmatayābhyupagamyate pratibimbavac ca darśanam ity abhiprāyeṇāha jñāne ti ।। yas tu vadati nārthākāro jñāne saṅkrāmati na cārthasthaḥ pratibimbo dṛśyate kin tu jñānam arthenāyogolakam ivāgninā saṃspṛṣṭam ato ayasīva bhāsvarākāro mohād arthākāro jñāne dṛśyata iti taṃ pratyāha bahyeti ayas tejasor hi sannikarṣād yukto mohād avivekabhramaḥ bāhyābhyantaradeśau tu jñānārthāv asampṛktau tataḥ katham anayor mohād avivekabhrama iti ।। ato na sammohakalpanā yuktety āha asammūḍhasyeti yadi tu jñānārthayor viviktayor adarśane api sammohaḥ kalpyate, tarhi dvayor eva nāvatiṣṭeta evaṃ hi yatheṣṭam eva tattvāni prasaṅkhyāya sammoho abhidhīyatāṃ, kiṃ viśeṣād ity āha kalpyamāna iti ।। anyad darśanaṃ - nārthākāro mohāj jñāne avagamyate kin tu sāṃsargiko ayam ākāraś cūrṇaharidrayor ivāruṇim eti tad apy ata eva bāhyābhyantaradeśatvād anupapannam ity āha saṃsargeti tad eva prakaṭayati deśabhedād iti api ca, amūrtaṃ jñānaṃ mūrto arthaḥ katham anayoḥ saṃsargadharma ākāro bhavet ghaṭākāśādāv adarśanād ity āha mūrtāmūrtatayā tatheti ।।
nanv asaty apy ekadeśatve ekakālatayā saṃsargo bhaviṣyatīty ata āha trailokyeneti trailokyaṃ hi jñānena samakālatayā saṃspṛṣṭaṃ saṃsargajanmākāraṃ pratibhāsayet na caivam asti tasmād ativyāpter naikakālatayā saṃsarga iti nanv ārjavāvasthānaṃ jñānārthayoḥ saṃsargo bhaviṣyatīti ata āha na ceti nirmukhasyārjavābhāvād na jñānenārthasyārjavāvasthānam sarvatodikpadārthabodhena sarvatomukhatve vā sarvārthasaṃsargaprasaṅgāt sarvākāropalabdhiḥ na hi sarvatomukhaṃ kasyacid ekasyābhimukhaṃ yuktam iti ।। api ca, yenaivārthena jñānasya saṃsargaḥ kalpyate, sarvathaiva tena saṃsargaḥ kalpayitavyaḥ, nirbhāgatvāt evaṃ ca cakṣuṣaikatra bhāve anubhūyamāne tenaiva tadgatarasādyupalabdhiprasaṅgaḥ, tadgatasūkṣmākāropalabdhiś cety āha sarvatheti ।। nanu yad eva tadarthasya jñānaṃ prati viṣayatayāvasthānaṃ so anayoḥ saṃsargo bhaviṣyatīty ata āha na ceti atra kāraṇam āha viṣaya m iti ayam abhiprāyaḥ saṃsargākāravādinā hi prāg evākāropalambhanāt saṃsargo vaktavyaḥ na ca viṣayatvam ākāropalambhanāt prāg asti ataḥ kathaṃ tannibandhanākārā saṃvid bhavati ।। kim iti na syād ata āha na hīti saṃvedyamāna eva hi bhāvo viṣaya iti viṣayavidaḥ ata upalambhottarakālam eva viṣayabhāvān na tannibandhana ākārabodhaḥ śakyate aṅgīkartum iti evaṃ tu kalpyamāna itaretarāśrayaṃ prāpnotīty āha viṣayeti nīlatvaviṣayatvena saṃsargāt tadākāro niṣpadyate tadākāraniṣpattyā ca tasya viṣayabhāva iti duruttaram itaretarāśrayam iti ।।
dūṣaṇāntaram āha dvayor iti ayam abhiprāyaḥ yadi jñānārthayor dvayor apy ākāraśūnyaṃ svarūpam avagataṃ syāt, punaś ca kadācit saṃspṛṣṭatvenākārasaṃvittiḥ, tadā bhaved api saṃsargadharmākārakalpanā na caivam astīti vakṣyāmaḥ ।। prathamaṃ dvayor apy anākārabodhena bhavitavyam na cākāraśūnyaṃ grāhyam astīti pūrvam uktam iti ।। upasaṃharati tasmād iti kiṃ punar idam arthasya sadbhāvo na gṛhīta iti jñānavaicitryānupapattir eva hy arthasya sadbhāve pramāṇam svacchākārasya hi jñānasya na kāraṇāntaram antareṇākārasambandhas tadvaicitryaṃ copapadyate ato asti kaścij jñānātirikto hetur yenedaṃ vaicitryam ādhīyata ity abhyupagantavyam na cendriyāṇy eva tatra kāraṇam iti yuktaṃ, teṣām ekarūpatvena kāryavaicitryānupapatteḥ na ca samanantarapratyayād eva kevalād vicitrākāradarśanam ucitaṃ, visadṛśapratyayānantaram eva hi vayam ekāntavisadṛśaṃ pratyayam upādīyamānam upalabhāmahe tat taddhetukatve anupapannam yathākāryadarśanaṃ tu vicitrā eva hetavaḥ kalpyanta iti yuktam te cārthaśabdavācyāḥ evañ ca prasiddhasadbhāvo arthaḥ jñānaṃ cāvivādasiddham eveti prasiddhasadbhāvayor nyāyya eva saṃsargaḥ, ata āha jñānavaicitryeti ।। āvirasti, yaḥ parastānmūrcchocchede nīlādyākārapratyayam upajanayati sa tasyāyam acintanīyo mahimā kāryadarśanapramāṇako na mīmāṃsyata iti sūktam arthasadbhāvo na gṛhīta iti api ca yadi sākāro arthaḥ tadadhīnaṃ ca jñānānāṃ vaicitryaṃ, kathaṃ tarhi mūrchādāv antimena nirākāreṇa jñānena parastād bhāvino jñānajātasyākāro vaicitryaṃ vopapadyate na hi tad ubhayam apy arthajanyaṃ, saty eva tasminn abhāvāt mūrchāyām api hy artha āsīd eva na ca tenāsāv ākāro darśitaḥ ato vyabhicāriṇaḥ samanantarapratyayaviśeṣād eva nirākārād api vaicitryākārayor utpattir abhyupagantavyā evañ ca sarvatraiva tathābhyupagantum ucitam kim arthagraheṇa paṭhanti ca arthagrahaḥ kathaṃ satyam iti tad etad āha nirākāreṇeti ।।
api ca, sākārā nīlādayo viṣayā jñānaṃ sarūpayantu nirākāras tu gaganakusumaśaśaviṣāṇavandhyāsutādiviṣayaḥ kathaṃ buddhāvākāram ādadhyāt na hi tatra viṣayākāro nāma kaścid asti balāt tatra buddhir eva sākāreti vaktavyam tad vyāpakam astu kim ardhajaratīyenety abhiprāyeṇāha nirākārād iti api ca pūrvānubhūteṣu smaryamāṇeṣu asambandhasvabhāveṣu[]svapnādibodhe cātyantānantānanubhūtasvaśiraś chedādiviṣaye viṣayākārābhāvād anākāras tadvādināṃ jñānam āpadyata ity āha smṛtīti ।। atra kāraṇam āha na hīti satā sateti bhāvaḥ kathaṃ tarhi tatrākārāsambandhaḥ ata āha kevaleti vāsaneti samanantarapratyayam evopādānāparanāmānam upādatte na tu jñānātirekipūrvaṃ cirantanabauddhamatena vāsanābhedo varṇita iti veditavyam iti evañ ca jāgradbuddhiṣv api vāsanāhetuka evākārapratibhāso yukta āśrayituṃ, kim ardhajaratīyenety abhiprāyeṇāha itīti ।। kiñ ca, anvayavyatirekābhyāṃ jñānākārakalpanaiva sādhīyasīti darśayati anvayeti evaṃśabdo yuktyantaropanyāsa iti katham avagamyate, ata āha na hīti vadantena asyārthaḥ asaty api bāhye svapnādau jñānamātrānvayād evākārānvayo dṛśyamāno jñānaprabhāvita evāvasīyate na tv evamarthavādino jñānāpetam arthasyākārānvayaṃ darśayituṃ śaktāḥ asati jñāna ākārapratibhāsāyogād iti ataḥ siddhaṃ tāvad vāsanānimitta evāyaṃ jñānākāro nārthasaṃsargadharma iti yadi tv avaśyaṃ sāṃsargiko ayam ākāro vaktavyaḥ, paramas tu svabhāvanirākārāṇāṃ jñānānāṃ vāsanāsaṃsarganibandhanatvenākārasya saṃsargavākpravṛttir ity āha tasmād iti ।। pratyūḍhaḥ saṃsargadharmapakṣaḥ anyanmataṃ - nīlādir ākāro bhāsate na cāyaṃ jñānārthayor anyatarāśrayatayā nirdhārayituṃ śakyate tad ayam agṛhyamāṇe viśeṣe eka eva dvayaṃ sākārayatīty āśrīyate lākṣārāga eva sannihitaṃ maṇiyugalam tad etad upanyasya dūṣayati dvayor iti katham apramāṇam ata āha deśabhedād iti antaḥsthaṃ hi jñānaṃ bahirarthaḥ nānayoḥ sannikarṣo astīti nedam ubhayam ekam ākāram upajīvitum utsahate maṇiyugalaṃ tu sannihitam eko lākṣārāgo anurañjayatīti na nopapannam iti nanu bhinnadeśayor api kutaścit saṃsṛṣṭayor ekākāropajīvanaṃ bhaviṣyatīty ata āha asaṃsargād iti uktam idaṃ nānayoḥ kadācit saṃsargo gamyate maṇer iva pramāṇābhāvād iti api ca pṛthagavadhāritasadbhāvasya dvayasya sādhāraṇa ākāro bhavet, na tv atra vibhaktākāraṃ dvayam upalabhyate sarvadaivaikākāropalambhāt uktaṃ ca arthajñānayor ākārabhedaṃ nopalabhāmahe iti tad etad āha dvayor iti ।।
anyad darśanaṃ - vibhaktākāram evedam ubhayam atyantasusadṛśatvena tv ākāraviveko na lakṣyate nīlotpalavana iva kādambakānām iti etad upanyasya dūṣayati evam iti sādṛśyād avibhaktatā na syād ity anvaya iti kāraṇam āha bheda iti nirjñātabhedayor hīndīvarakādambayoḥ sādṛśyād avivekābhidhānaṃ yuktam pṛthaganavagatapūrvasya tv arthasya khapuṣpatulyasya sādṛśyād aviveka iti mahān ayam aviveka iti sarve caite bāhyārthavādibauddhaikadeśipakṣā upanyasya dūṣitā iti veditavyam iti ।। itaś ca jñānasyākāra ity āha tatheti dvicandrādivibhrameṣv anyathārthe vyavasthite anyākārā buddhir upajāyate tac cārthanibandhanatve tv ākārasya nopapadyate kathaṃ hy anyākāro artho hy anyākārāṃ dhiyam upajanayet tadavaśyam asaty apy arthe bhāsamāna ākāro jñānasyaiva vaktavyaḥ ataḥ sarvatraiva tathāvadhāraṇaṃ yuktam ity abhiprāyaḥ ।। kiñca yad etad viruddhānekaliṅgatvam ekasya nakṣatraṃ tārakā tiṣyo dārā ityādiṣu tadarthākāratve nopapadyate viruddhadharmādhyāsasya bhedanibandhanatvenārthabhedāpatteḥ bhinnāny eva tu vicitravāsanānibandhanāni vicitrārthajñānāni jāyanta iti yuktam tad etad āha nakṣatram iti ।। ity āha parivrāḍ iti atra nārthanibandhanety anuṣañjanīyam iti idaṃ cāparaṃ bāhyārthavādināṃ nopapadyata ity āha dīrgheti ekaiva hi pradeśinyaṅguṣṭhamadhyamāṅgulyapekṣayā dīrghahrasvatayāvagamyate, tac caitad ekātmye tasyārthavādināṃ nopapadyate pūrvaṃ ca pramātrapekṣayānekākārasaṃviduktā atra tu na kevalaṃ bhinnānāṃ pramātṝṇām ekatrānekākārabuddhiḥ, ekasyāpi tūpādhibhedād anekākārabodho dṛśyata ity uktam iti ।।
na kevalam aupādhiko nānākāraḥ pratyayaḥ kin tu ghaṭo ayaṃ pārthivo ayam ityādir ekatraivārthe yugapadanekeṣāṃ grāhakāṇāṃ vikalpo dṛśyate tac cedaṃ pāramārthikārthasadbhāve nopapadyate tasyaikātmatvāt eko artha ekātmaka iti sarvair eva sa tathāvagamyate na caivam ato buddhimātravilasitam evedam anekākāratvam iti sāmpratam tad etad āha ghaṭatveti atra ca prātilomyenāntyasāmānyāt prabhṛti parasāmānyaṃ yāvadupanyāsaḥ kṛta ity anusandhātavyam jñeyatā tu na sāmānyaṃ jñānasambandhopādhikatvāt ayam api ca pratītiprakāro dṛśyata iti pradarśanārtham uktam yady api cātra ghaṭatvādīnāṃ dīrghatvādīnām iva virodho na dṛśyate, tathāpy ekātmakatvād ekasya nirbhāgasyārthātmano nānākārapratibhāso anupapanna ity uktam iti ।। anyathaikasya bhāvasya nānārūpāvabhāsinaḥ । satyaṃ kathaṃ syur ākārās tadekatvasya hānitaḥ ।। śaktir iti samanantarapratyayam evāpadiśasti, tadadhīnatvāj jñānakāryaniṣpatteḥ tadatiriktā tu śaktir apramāṇikaiveti na bauddhair iṣyata eveti ।।
ataḥ siddhaṃ tāvad bhāsamāna ākāro jñānasyaiva na tv arthā arthanirapekṣam eva tu svarūpeṇa yādṛśaṃ jñānaṃ yadi tadanusāryartho abhyupagantum iṣyate so astu nāma na punar yathārthaṃ jñānaṃ nāma kiñcid astīty āha nirapekṣam iti ।। astu tarhi jñānānusāry evārthaḥ, na, evam api dvaitahānir ity ata āha ittham iti ayam abhiprāyaḥ galajihvikayedam asmābhir uktaṃ tathārtha iti na tu jñānākāratve artho nāma kaścit sidhyati, ākārabhedānupalambhāt ato na vijñānatantratve arthakalpanā śakyate kartum arthenānāropitākārā dhīr eva svātmany evopayokṣyate svātmānam eva prakāśayati na tv arthaviṣayā yady evaṃ sarvasaṃvidām anarthakatvāt kiṃkṛtaḥ pramāṇetaravivekaḥ arthakriyākāripratyayasadasadbhāvakṛta iti jñātvā śāmyatu bhavān[]vyavahārasaṃvādāpekṣayā hi pramāṇaṃ tadvisaṃvādād apramāṇam iti sāṃvyavahārikī pramāṇasthitiḥ pāramārthikaṃ tu pramāṇaṃ cintāmayīm eva prajñām anuśīlayantaḥ kecid eva kṛtino nirdhūtanikhilanīlādyuparāgam abhimukhīkurvantītiii tat turīyaṃ pratyakṣam ācakṣate ।। grāhyagrāhakavaidhuryāt svayaṃ saiva prakāśate । yāvajjijñāsitajñānād avyavasthāpi nāpatet ।
iti tat pramāṇam ato yat pramāṇaṃ tat pramāṇam, apramāṇaṃ cāpramāṇaṃ na tv ardhajaratīyam upapadyate ataḥ siddhaṃ jñānād bhinna evārtho grāhyalakṣaṇānuyāyī jñānaṃ ca sādhayatīti dṛṣṭāntābhāvavacanam api nānumānadūṣaṇārthaṃ, kin tu svābhipretānumānadūṣaṇaparihārāya evaṃ hy atrānumānam antarṇītaṃ nāvibhāgaṃ dvyātmakam avibhāgatvād anyatarāṃśavad iti yadi ca kaścit kadācid agnyādiṣu darśanād anaikāntikatāṃ brūyāt, tadartham idam uktaṃ na caikasyaivamātmatve dṛṣṭāntaḥ kaścid asti te iti tac caitad upariṣṭāt prapañcayiṣyatīti ।। nanv agnyādīnām ekātmanām eva prakāśyaprakāśakatā dṛṣṭā ato anaikāntiko hetur ata āha agnīti ayam arthaḥ ye agnyādayaḥ prakāśakatayā prasiddhāḥ te ghaṭādīnāṃ na svātmana iti, na prakāśarūpāḥ prakāśātmanaḥ svarūpasyeti kiṃ punaḥ svātmanaḥ prakāśasya na te prakāśakāḥ na hi te aprakāśitāḥ sidhyanti na ca tatsiddhyartham aparasajātīyāpekṣā dṛśyate na hi pradīpaḥ pradīpāntaram apekṣate ata āha anapekṣaṇād iti ayam abhiprāyaḥ na te svaprakāśāya svātmānam apekṣante, svātmani vṛttivirodhāt svasya svasmin prakāśāyogād iti ।। pradīpādayo na buddhiviṣayāḥ svaprakāśatve ca teṣām andhasyāpi dhīgocarā bhaveyur iti akṣam api rūparūpirūpaikārthasamavāyinā prakāśakaṃ na svātmanaḥ, tadgrahaṇakāle buddher evānyathānupapattipramāṇikāyā grāhakatvam ity āha akṣeti ।। buddhis tu buddhyantaravedyety anantaram evopapāditam ity āha tasyām iti atra codayati nanv iti ātmano hi grāhakāntarābhāvād avaśyam ekasyobhayarūpatā vaktavyā na hy asāv anyena gṛhyate grāhakānantyaprasaṅgāt atas tadvad evaikasyaiva jñānātmano grāhyagrāhakabhāvo nānupapanna iti ।।
pariharati kathañcid iti ayam abhiprāyaḥ nirbhāgaṃ hi jñānam iti vaḥ siddhāntaḥ na caivaṃvidhasya dvairūpyam upapannam ātmā tu kenacidātmanā grāhakaḥ kenacidātmanā grāhya iti kiṃ nopapadyate tathā hi asyārthasaṃyuktendriyasaṃyuktamanassaṃyoginaḥ pratyayo nāma dharmabhedo jāyate sa cāsmāt kathañcid dharmarūpeṇa bhinnaḥ tena cāyaṃ grāhakaḥ yat tasya pṛthivyādidravyāntarasādhāraṇaṃ dravyādirūpaṃ tad grāhyam jñānasya tu naivaṃvidhaḥ kaścid vibhāgo bauddhair iṣyate ataḥ kathaṃ tasya dvairūpyam iti ।। grākahaḥ dravyāṃśo grāhyaḥ, kathaṃ tarhi bhāṣyakāraḥ pratyagātmani caitad bhavati na paratreti pratyagātmavṛttitām ātmano manyate nanv evaṃ paragocara evāhaṃpratyayo bhavet paraṃ hi pratyayātmano dravyādirūpam ata āha pratyāsattīti yeyam ātmanaḥ pratyagātmavṛttitā bhāsate nāyaṃ doṣaḥ sarvam eva hi no anekāntena paratra pravartate ātmā tv atyantapratyāsannagrāhyagrāhakadharmakaḥ pratyagātmavṛttitayā bhāsate atyantapratyāsa hi narasya jalājalātmānau tayor asau sādhāraṇo grāhyagrāhaka ity abhidhīyate iti na kaścid doṣa iti ।। buddhīndriyaśarīrebhyo bhinno ahaṅkāragocaraḥ । saṃvitsāmarthyasiddhatvān na jahāty uktarūpatām ।।
na tv evamātmaivātmānaṃ jñānaṃ jānāti jātucit । tad dhīdaṃ nīlam iti yat sarvadā paragocaram ।। pratyāhārādikaṃ yogam abhyasyan vihitakriyaḥ । manaḥkaraṇakenātmā pratyakṣeṇa pratīyate ।।
nijaṃ yattvātmacaitanyam ānando adhyakṣyate ca yaḥ । yac ca nityavibhutyādi tenātmā naiva mokṣyate ।। yugapat sukhaduḥkhabhogo na syāt duḥkhāyamāna eva hy ekatra bhāge paratra sukhāyate tad duḥkhanivṛttau sukhe anupapannam pradeśāntare duḥkhābhāvaḥ sukham iti ced, na svasaṃvedyatvād āhlādaviśeṣasya, pradeśāntare duḥkhābhāve ca sukhe narakāntare duḥkhābhāvān narakāntare sukhitvaprasaṅgaḥ tat tāvad duḥkhanivṛttiḥ sukham na cāsyām ānandavādo gauṇaḥ, pramāṇābhāvāt na hy ānandaśrutyarthe mukhye gṛhyamāṇe kiñcid anupapannaṃ, yena gauṇatayā vyākhyāyate ato vijñānam ānandaṃ brahmeti pratijānīmahe asañcetitas tv ānando apy asatkalpa eveti siddham antareṇaiva viṣayavedanam asmatprayogasambhinnāyāṃ saṃvittāvātmā prakāśata iti ।। yathā cāsmatprayogasambhinnasaṃvitsaṃvedya ātmā dvirūpo naivaṃ jñānam na hīdaṃ nīlam iti jñāne karaṇānām indriyāṇāṃ grāhakasyātmano jñānasya vākāra upalabhyate, nīlamātraprakāśād iti na pūrvavadātmavadabhinnatve api nīlajñāne tadbuddher grāhyatvam nīlam eva tu tayā gṛhyate sā tu tato jñātād avagamyata ity upapāditam eva, tad etad āha na tv iti dṛṣṭāntārthaṃ karaṇagrāhakayor upādānam yathedaṃ nīlam ity atra karaṇam indriyaṃ grāhakaḥ puruṣo na jñāyate, evaṃ jñānam api karmaiva tu kevalam atrāvagamyate na ca kartṛkaraṇakriyam iti ।।
saṃvic cedam iti bahirviṣayaprakāśātmā jāyamānā dṛśyate yadi tv iyam evaṃrūpāpy anyaviṣayā jñānaviṣayeṣyate, evaṃ tarhi jñānākārā saṃvittir arthaviṣayāsmābhiḥ kasmān na kalpyate ।। evaṃ tāvad anyatarāgrahaṇe anyataro na gṛhyata ity uktam tadvad eva dvayor apy agrahaṇam iti samāhṛtya darśayati yathā ceti asyārthaḥ yathā grāhyagrahaṇe grāhako na gṛhyate grāhakagrahaṇe ca grāhyaḥ evaṃ ca dvayor apy agrahaṇaṃ bhavet na tu grāhakamātrasya vā grāhyamātrasya vā pūrvaṃ tv anyatarāgrahaṇadṛṣṭāntenetarasyāgrahaṇam āpāditam idānīṃ samāhṛtyobhayor ucyata iti prayogabheda iti ।। etac ca grāhyamātrasya grahaṇaṃ grāhakarahitaṃ sa bahirdeśasambaddhaḥ ityādinā bhāṣyeṇoktam ity āha sa iti ayaṃ ca bhāṣyārthaḥ sa eva kevalo bāhyārthaḥ pratyakṣam avagamyate na punargrāhaka iti ।। āñjasyena tv arthākāro nīlādir ity etatsiddhaye bahirdeśasambandho hetutayā lakṣyate, tannānumanyāmaha ity āha param iti na hi parasya bahirdeśo nāma kaścit siddhaḥ yo arthasākāratve hetutayopanyasyeta sarvasya jñānākāratvenābhyupagamāt ato bahirdeśas tatsambandhaś ca bauddhaṃ prati sādhya eva, na hetur iti ।।
paranirūpaṇāt svagocare hi nedam iti prakāśo bhavet, kin tv aham iti tad iha bahirdeśasambandhopanyāsena paragocarataiva saṃvitter ucyata iti ।। tathā kevalagrāhakasaṃvittir api satyam pūrvaṃ buddhir utpadyate na tu pūrvaṃ jñāyate ity atroktety āha neti atra hi pūrvam utpannāpi buddhir na prāg avagamyate, kin tu paścād iti vadatā grāhyākāravinirmuktasyaiva grāhakasya saṃvittir ukteti ।। prāg buddher agrahaṇasiddhyarthaṃ bhāṣyakāreṇoktaṃ bhavati hi kadācid etad yajjñāto arthaḥ sannajñāta ity ucyate iti tasyārthaḥ jñātapūrvo arthaḥ kadācid asmaryamāṇo ajñātavad abhidhīyate jñānamātraṃ tu tadgocaraṃ smaryate evaṃ hi vaktāro bhavanti asyāḥ śruter artho mayā guruṇā vyākhyāyamāno jñātaḥ, idānīṃ prasmṛtavān asmi jñānaṃ tv etadgocaraṃ pūrvaṃ jātaṃ smarāmīti yathā cāsyā buddher agrahaṇe hetutvaṃ tatphalābhiprāyeṇa parastād vakṣyati phalatvād granthavarṇane ity atra tasmād api kevalaṃ grāhakasmaraṇād grāhyākāraviviktagrāhakabodhaḥ setsyatīty āha neti ।। abhede tu grāhyagrāhakayor grāhakavad grāhyasyāpi smaraṇaṃ bhaved ity āha tasmād iti tasmād grāhakād ity arthaḥ yatas tu grāhakamātrasyaiva smṛtyātmako nirbhāso bhavati na grāhyasya, ato avagacchāmaḥ yadanubhavakāle apy eṣā buddhir eva kevalā gṛhītā katham anyathā kevalā smaryeta tad etad āha grāhaketi grāhakamātrasya smṛtinirbhāsāt kāraṇāt tatra grāhakagrahaṇakāle kevalā buddhir gṛhyate ity arthaḥ ।।
kasmād evam ata āha tad iti tat smaraṇam atyantāvinābhāvād grāhyagrāhakayor ekākāraṃ na jāyata ity arthaḥ tad evam anyatarāṃśānvaye anyataravivekāt siddho grāhyagrāhakayor bheda ity āha anvayeti ।। atra codayati grāhyeti ayam arthaḥ yad etad bhavatā grāhyagrāhakayor abhedam abhyupetyānyataragrahaṇe anyataragrahaṇam āpādyate, tad ayuktam na hi yad yato na bhidyate tadavaśyaṃ tadgrahaṇe gṛhyate na hi śabdād abhinnā nityānityādayo dharmāḥ śabdagrahaṇe gṛhyante abhede api tu yasyāṃśasya yadā yogyatā sa tadā gṛhyate netara iti kim anupapannam grāhyāṃśaś ca grāhakāṃśasadbhāvād grahaṇayogyaḥ, na grāhakāṃśaḥ, tadatiriktagrāhakāntarābhāvāt ato na grāhyagrahaṇe grāhakagrahaṇaprasaktir iti ।। syād etat grāhyāṃśa evāsya grāhako bhaviṣyatīti tan na, karmaṇaḥ kartṛbhāvānupapatter ity abhiprāyeṇāha grāhyeti api ca grāhyagrāhakabhāvam ekasya jñānasyābhyupetya bhavatobhayagrahaṇam āpādyate yadi ca grāhyāṃśo api grāhako bhaved dvairūpyam eva hīyeta grāhakaikasvabhāvatvāpatter ity āha grāhaketi ।। atha vā grāhyāṃśas tāvad grāhya eva, yadi ca grāhako gṛhyeta, tato grāhyaikātmatvaṃ bhaved ity āha grāhaka iti atyalpaṃ cedam asmābhir ucyate ubhayagrahaṇe ekarūpateti sāpi tu na sidhyaty eva grāhyābhāve grāhakābhāvāt tadabhāve grāhyābhāvād ity āha na syād iti ।।
evaṃ tāvad grāhakāntaravarjanād grāhako na gṛhyata ity uktam api codbhavābhibhavau bhāvānāṃ grahaṇāgrahaṇakāraṇatayā siddhau ato ya evāṃśo yadodbhūto bhavati, tadā sa eva gṛhyata iti na nopapannam ity āha udbhaveti atraiva dṛṣṭāntam āha yatheti ।। jāyate iti vācyam teṣu gandhasyātyantābhāvāt nāpi nāsikāyām eva gandhāntaraṃ jāyata iti vaktavyam atidūratvena kusumāsaṃsargāt ataḥ kusumāvayavā eva dṛṣṭatadgandhasambandhāvāyunā preryamāṇā ghrāṇodaraṃ yāvadāgatā gṛhyanta iti pramāṇavatī kalpanā yo api mardane gandhanāśa uktaḥ, so apy ayuktaḥ sūkṣmā hi tatra kusumāvayavāḥ saṅkrāntāḥ na te mṛdyante ato gandho na naśyatīty uktam yo api gandhāghrāṇe surāpānadoṣo abhihitaḥ, nāsau pānaṃ hi surāyā niṣiddhaṃ, nāghrāṇam alpas tu tadāghrāṇe doṣaḥ na ca surāṃ jighran pibatīty ucyate ato na sūkṣmāvayavānāṃ nāsikāsannidhānamātrāt surāpānāpattir iti siddhaṃ gandhavad eva dravyaṃ tatra vartate sūkṣmatvāt tu nopalabhyata iti ।। evaṃ dṛṣṭānteṣv abhibhūtasyāgrahaṇam uktvā prakṛte yojayati neti yathā dīpaprabhādiṣu guṇāntarasaṃvittir nāsti, yathā ca gandhavaddravyavṛttau dravyasya, evaṃ grāhyāṃśabuddhau grāhakāṃśabuddhau vākārāntarasaṃvittir na bhaviṣyatīti ।। idaṃ cāparaṃ grāhyād abhinnam eva na gṛhyata ity āha grāhyād iti asti kaścid dharmabhedaḥ yo grāhyāt śabdād abhinno api nopalabhyate nityatvādaya iva śabdagrahaṇa iti ।।
avibhakto api buddhyātmā viparyāsitadarśanaiḥ । grāhyagrāhakasaṃvittibhedavān iha lakṣyate ।। iti atas tryākārasyaiva jñānasyānubhavāt katham anyatarāṃśāgrahaṇena pratyavatiṣṭhate bhrāntikalpitaṃ tu grāhyādivibhāgaṃ bauddhā manyante, na tv apratibhānam eva teṣām ataḥ kasyedaṃ pratyavasthānam iti satyam nātra bauddhaś codayitā pārśvasthavacanam idam evaṃ hi kaścid atra pārśvastho vadati kim idaṃ grāhyagrāhakabhāvam abhyupetyaiva bhavatā dvirūpagrahaṇam āpādyate na hi grāhakasya grāhakāntaraṃ vidyate tadgrahaṇe ca dvairūpyahāniḥ tac cābhyupetam eveti kathaṃ tadviparītābhidhānaṃ mīmāṃsakasya dṛṣṭā cābhede apy udbhavābhibhavādikṛtā grahaṇāgrahaṇavyavastheti sa evedānīṃ bauddhābhiprāyeṇāha abhedam iti grāhyagrāhakayor hi pāramārthiko bhedo neṣyata eva ekarūpasyaiva tu buddhyātmanas tathā prakāśābhyupagamāt ato yo ayaṃ buddhyātmanaḥ prakāśaḥ sa eva tayor iti kim iti tadgrahaṇe na gṛhītaṃ bhavati api ca, abhedam abhyupetyāsmān prati prasaṅgo gīyate katham abhede grāhyagrāhakavyavastheti tac cāyuktam kathaṃ hy abhinnasya tattvasya kiñcid agṛhītaṃ nāma sambhavati yadi tv abhedo nābhyupeyate, nāyaṃ prasaṅgo gātuṃ śakyate bhinnatvād evāgrahaṇopapatter iti ।। pūrvaparicodanām idānīm upasaṃharati tasmād iti yad dhi grahaṇayogyaṃ tad gṛhyate yasya ca grāhakasadbhāva udbhavo vā tad grahaṇayogyam ataḥ pūrvopanyastasya grāhyagrāhakātmano dvayasya kiñcid eva grahītuṃ śakyaṃ netarad iti grahaṇaśaktyabhāvān nobhayaṃ codanīyam iti ।।
punaś ca abhinnatvaṃ yadā ceṣṭam ityādinā ekasyaiva dvairūpyam aṅgīkṛtyobhayagrahaṇaprasaktir āpāditā tatra naiṣa parihāro ghaṭate ayogyatvād abhibhūtatvād anyan na gṛhyate iti na hy ekasmin jñānātmani yogyāyogyatvavibhāga udbhavābhibhavātmatvaṃ vā sambhavati ato avaśyam abhinnatva iṣṭe anyatarasaṃvittau dvyākāragrahaṇena bhavitavyam iti ।। kiṃ punar ekasyodbhavābhibhavātmatvaṃ na sambhavatīty ata āha eketi evaṃ hi grāhyagrāhakābhidhānaṃ tattvam tatra yadi grāhakāṃśo abhibhūtaḥ kathaṃ tadabhinno grāhyāṃśo nābhibhūta iti śakyate vaktuṃ, viruddhadharmādhyāsena bhedāpatter iti evaṃ cobhayābhibhave grāhyāṃśasyāpi grāhyatvaṃ na syād iti na kiñcit tattvaṃ sambhaved ity āha tatheti ।। evam ayogyatāpi vikalpanīyā kim ubhayam ayogyam ekaṃ vā yady ubhayaṃ na kiñcid gṛhyata iti śūnyataivāpadyeta yadi tv ekam ayogyam itaran nety ucyate tad ekatrādvitīye nopapannam ity āha ayogyateti ye punar atra dṛṣṭāntā uktāḥ pradīpaprabhādiṣu rūpādayaḥ, tatrodbhavābhibhavābhidhānaṃ yujyate rūpādīnāṃ parasparabhedena tatrodbhavābhibhavopapatteḥ bhinnaṃ hi sparśād rūpaṃ, tadrātrau rūpodbhave abhibhūtasparśo na gṛhyata iti kim anupapannam tad etad āha dṛṣṭāntā iti ādiśabdād yogyāyogyabhedo apīti svarūpabhedānuvidhāyy udbhavābhibhavādibhedo apīty arthaḥ ।। ivādarśabhedād iti manyante atas tatrāpy abheda evodbhavādivyavasthā dṛṣṭeti na kaścid viśeṣaḥ ata āha yadāpīti ayam abhiprāyaḥ yadi tāvad asmatsiddhānto rūpādāv āśrīyate, tatas te dravyāt parasparataś ca bhidyanta eva atha matāntareṇa, tathāpi na tāvad ekasyodbhavābhibhavāv api sidhyataḥ ato asmanmate api hi yathaikam eva mṛdrūpaṃ ghaṭaśarāvādipariṇāmabhedabhinnam evam ekam eva dravyarūpaṃ rūpādibhiḥ pariṇāmabhedair bhidyata ity āśrayaṇīyam yat tu ekasyaiva dravyarūpasya grāhakabhedād bheda iti, tadatisthavīyaḥ yuktaṃ hi mukheṣu pratyabhijñānād aupādhikabhedāśrayaṇam ādarśabhedāśrayaṇena na tv iha tatheti varaṃ pariṇāmavāda eva tatra ca naikasyodbhavādivyavasthā loke dṛśyate yas tv ayam ākasmiko rūpasya sparśātmanā pariṇāmaḥ punas tasyaiva rūpātmanā, sa nirnimitto na vaktum ucitaḥ ekasyaiva ca dravyasyaikaṃ rūpaṃ divā guṇāntarodbhavenābhibhūtaṃ yad naktaṃ punar budhyate, tan nopapannam pariṇāme na hi dadhyātmanā pariṇataṃ kṣīraṃ punaḥ kṣīrātmanā pariṇataṃ dṛśyate ataḥ svabhāvād eva dravyāt parasparaṃ ca rūpādayo bhidyante ity etad eva sāmpratam yathā cāsaty api deśādibhede bhedaḥ sidhyati tathānantaram eva vakṣyati tadupekṣyaiva tāvat pariṇāmavādam abhidadhmahe naivam apy ekasyodbhavābhibhavāv iti ।।
yad apīdam aparam uktam grāhyād abhinnam api kiñcin nānubhūyate śabdādau nityatvādīti, tadanubhāṣya dūṣayati abhinneti yathā hi buddhibhedanibandhano rūpādīnāṃ bhedaḥ, evaṃ kṛtakatvādidharmāṇāṃ śabdād dharmāntarebhyaś ca dhībhedakṛtaṃ bhedam abhidadhānā na daṇḍena vārayituṃ śakyā iti ।। nāmīṣāṃ deśabhedo vā mūrtibhedo vā dṛśyate ataḥ kathaṃ te bhinnāḥ, ata āha na ceti na naḥ pāribhāṣiko bhāvānāṃ bhedaḥ saṃvidekaśaraṇā hi vayam sā ca bhinnā bhedam abhinnā cābhedaṃ vyavasthāpayati na tu deśato mūrtito vā bheda iti iyattaiva paribhāṣyata iti ।। kīdṛśī punar iyaṃ kṛtakatā, yā buddhibhedabhinnāvagamyate ata āha kārakāṇām iti yo ayaṃ kāryadravyāṇāṃ ghaṭādīnāṃ kārakaiḥ kulālādibhiḥ sambandhaḥ, sā kṛtakatā kṛttaddhitasamāseṣu sambandhābhidhānaṃ tv atalbhyām iti smṛteḥ seyam īdṛśī kṛtakatā kathaṃ śabdād abhinnety ucyate anyo hi tadā śabdo gakārādyākāraḥ anyā ceyaṃ kṛtakatā tasya tatkārakaiḥ sambandha iti anityatā tu sāvayavānāṃ ghaṭādīnāṃ tāvad avayavavibhāgātmikety āha vibhāga iti ।। niravayavānāṃ tu buddhyādīnām avayavaviśleṣātmakānityatvāsambhavād yo ayam ātmano apariṇāmarūpeṇāvasthānaṃ tannāśitvam ity āha buddhīti nāśitvam anityateti nityatāyāḥ svarūpaṃ darśayati nityatvam iti vastutvasya sattātaḥ kecid bhedaṃ manyante, tat tu neṣyata ity āha vastutvam iti sattaiva vastutvaṃ nāparaṃ kiñcid ity ākṛtigranthe vakṣyata iti ।।
prameyatājñeyate api pramāṇajñānasambandhātmike śabdād bhinne evety āha pramāṇeti jñānatvaṃ pramāṇetarajñānasādhāraṇam iti bhedena jñānasambandhaprabhāvitā jñeyatokteti sarvatra cātrāsaty api deśādibhedāvasāye kenāpi svasaṃvedyenātmanā bhedo avasīyata ity āha sarvatreti ।। ato yathaivāsmanmate buddhibhedamātraprabhāvito rūpādīnāṃ bheda iṣyate asaty api deśādibhede, tathaivaiteṣv api śabdādidharmabhedeṣu bhedo astīty upasaṃharati tasmād iti ।। nanv evam api tāvad atyantabhedo naiṣām iṣyate, kathañcid bhedāt ataḥ siddham abhinnasyodbhavādaya iti na siddham atyantabhinnatā hi nāsmābhiḥ kasyacid iṣyate, sarvasya sadādyātmanābhedāt asti tu kenāpi rūpeṇa bheda iti tadāśrayaṇenaiva viruddhadharmasambandhaḥ samādhīyate na caitad bauddhasiddhānte jñānasya sambhavatīty abhiprāyeṇāha atyanteti ।। kiṃ punaḥ kāraṇam abhinnasyāpi śabdāt kṛtakatvāder agrahaṇam iti bhedasyāpi vidyamānatvād iti ced, hantaivam abhedo api vāstava iti kin na śabdagrahaṇe gṛhyate, ata āha sarvaṃ ceti yad etat kṛtakatvādidharmajātam upanyastaṃ tat saty api śabdābhede kriyāhetvādyapekṣayā gṛhyate na hi vastv astīty eva grahaṇaṃ bhavati api tu grahaṇetikartavyatāsāpekṣam kṛtakatvasya ca kriyā kulālādivyāpāraḥ taddhetuś ca kulālādiḥ jighṛkṣā ca grahaṇakāraṇam atas tadasaṃvittāvabhede api śabdān na grahaṇaṃ kṛtakatvādīnām atyantābhede tu grahaṇādivyavasthā na sidhyet na cāsāv asmābhir iṣyata iti ।।
bhavet jñānātiriktavastvantarābhāvād ity āha jñāna iti anyatrānapekṣety asahamānaḥ pratyavatiṣṭhate paraspareṇeti ayam abhiprāyaḥ apekṣārtha eva tāvad duṣpratipādaḥ abhinne tattve kiṃ kenāpekṣyate upetyāpi brūmaḥ ya eva kaścid apekṣiṣyate grāhako vā grāhyo vā, sa eva sannihitaḥ atyantābhedāt tayoḥ ato nāgrahaṇakāraṇam anyatarasyāpīti dvyātmakagrahaṇaprasaṅgaḥ ।। atra codayati nanv iti yad etad apekṣām abhyupetya bhavatocyate sannihita iti, tad ayuktam na hi no nīlādigrahaṇe grāhyam idaṃ grāhako vāyam iti buddhir utpadyate ato grāhyagrāhakatvenānavagamāt kathaṃ tayoḥ sannidhānam apekṣā katham ucyata ity apekṣābhyupagamo na yukta ity arthaḥ ।। pariharati mā bhūd iti yady api grāhyo ayaṃ grāhako ayam iti vā na vikalpyate, tathāpi tāvad ekātmanaḥ sarveṇaivātmanā gṛhītatvād yad evāpekṣitaṃ tad eva labhyata iti yuktam eva vaktum anyo ayaṃ grāhyo ayaṃ grāhako ayam iti śabdavikalpaḥ anyac ca jñānarūpam tac cet samagraṃ gṛhītaṃ, kim aparam apekṣaṇīyaṃ yadagrahaṇād ubhayāṃśabodho na bhaved iti evam api ced ubhayātmakaṃ na gṛhyate, kathaṃ dvyātmakaṃ bhaviṣyati ataḥ siddhaṃ na dvyātmakaṃ jñānam ity abhiprāyeṇāha evam iti ।। smṛter uttarakālaṃ ca na hy asāv avibhāvitaḥ ।
iti yathā khalv ayaṃ sa ghaṭa iti grāhyaṃ smarati, evaṃ ghaṭajñānam ajñāsiṣam iti jānātivācyaṃ grāhakāṃśam api na cānavagatapūrvārthaviṣayā smṛtiḥ sambhavatīti pūrvānubhavapratibandhāt smaraṇād ānumānikī pūrvaṃ grāhakākārasaṃvittiḥ kalpyata ity āha smaraṇād iti ।। tad eva prapañcayati ekākāram iti sārdhena idaṃ ca prāg eva vyākhyātam iti yadi tu grāhakākāro gṛhyate ity āśrīyate, tadākārapracayadarśanam upapannaṃ bhaved ity āha grāhaketi ।। svaviṣayabhūtaprāpyajñānasthau grāhyagrāhakākārāv upaplutau bhavataḥ evaṃ tryākāravedanam upapannaṃ bhavatīti ।। nirākāratvapakṣe api tulyataiva prasajyate ।
nirākāratvasāmānyāt prācīnottarasaṃvidoḥ ।। ity abhiprāyeṇāha pareṣv iti evaṃ tāvad uttarottaravijñānaviśeṣād ity etat prapañcitam smaraṇāc cānumānikīty etad idānīṃ prapañcayati grāhyeti idaṃ ca prāg eva vyākhyātam iti ।। kasya hetoḥ paravyapadeśena vyapadiśyata iti ced, na taṃ vinā vyapadeṣṭum aśakyatvāt na hi tadvyapadeśam antareṇa nirūpayituṃ śakyam īdṛśaṃ nāmedaṃ jñānam iti, svayam anākāratvāt saṃvidām iti ।। yat tu nirākāratvapakṣe sarvasaṃvidāṃ tulyataiva prasajyata ity uktaṃ, tad ayuktam anākāratve api grāhyabhedapramāṇakatvād bhedasya, grāhyā hi viṣayāḥ saṃvittau pramāṇam te ca bhinnā dṛśyamānā bhinnā eva saṃvittīr avasthāpayantīti atas tadbhedasiddhaye tatsamavetākārāntarābhyupagamo na yukta ity āha tasmād iti grāhyabhedanibandhanas tatpramāṇaka ity arthaḥ ।।
nanv astu grāhyabhedo bhede pramāṇam anākārāṇāṃ tu kenātmanā bheda ity eva duṣpratipādam ata āha nirākāratveti ayam abhiprāyaḥ kim idam anākāratvaṃ saṃvidām yadi nirasvabhāvatvaṃ, tanneṣyate viṣayavaśonnīyamānaprakāśasvabhāvatvāt atha nīlādyākāravirahaḥ, na ākāśakālātmadikkarmasu tadabhāve api bhedābhyupagamāt ato yathā nīlādyākārā eva bhāvā ākāravattvenābhinnā api paraspareṇa bhinnā bhāsante, evam anākāratvenābhinnāny api jñānāni grāhyabhedonnīyamānenātmanā bhetsyante svabhāvād eveti ।। smaraṇāc cānumānukīti yad uktaṃ tad idānīm upanyasya dūṣayati smṛter iti mithyaivaitad bauddhair gīyata ity arthaḥ kathaṃ mithyā ata āha tadaiveti tadaiva khalv idaṃ grāhakākāraṃ jñānaṃ saṃvedyate ghaṭo hi tatra smaryate tatsmaraṇānyathānupapattyā ca tatkāraṇabhūtaṃ jñānam arthāpattyā kalpyate nūnaṃ mayā ghaṭo jñātaḥ, katham anyathā smaryate tatraiva cārthāpattivedye[]jñāne ajñāsiṣam iti padaprayogaḥ, na tu jñānam api pūrvaṃ gṛhītam iti ।। yat punardvyākāravedane pūrvam uktam abhedaṃ cābhyupetyāyam ity atra katham ekasmin gṛhyamāṇe paro na gṛhyata iti tad dūṣayati gṛhītam itīti yad asmābhir aṃśadvayāgrahaṇe nimittam anuyukto bhavān kim ubhayātmakaṃ na gṛhyata iti, nānenāsmākaṃ vākyapravṛttimātram eva bhavato abhimataṃ yathā tathā vā tāvad abhyadhāstvam iti api tu agrahaṇakāraṇaṃ vā tvayā vaktavyam vāstavaṃ vāgrahaṇaṃ, na tv abhedād dvyātmakaṃ gṛhītam iti vākpravṛttimātreṇāsmābhir mucyasa iti ।। paramārthatas tu grāhyagrāhakākāravedanaṃ nāstīty uktam evety āha grāhyeti syād etat mā nāma pratyakṣeṇa dvyātmakaṃ gṛhyatām anumānena tūbhayākāravedanaṃ sādhayāmaḥ grāhakātmā gṛhīto grāhyābhedāt, tadātmavad ity ata āha pratyakṣeti ayam abhiprāyaḥ pratyakṣaṃ jñānam iti vaḥ pakṣaḥ na cāsmin pakṣe anumānena grahaṇasādhanaṃ yuktam yadi hi dvyākāraṃ jñānam utpannaṃ bhavet, tathaiva prakāśeta ato naiṣā dvyākāropalabdhir ānumānikī pratyakṣajñānapakṣe syāt na ca pratyakṣeṇa dvyākāraṃ jñānaṃ kaiścid upalabhyata iti na dvyākāratā jñānasyeti ।।
yadi tv ekākāra eva jñāne dvyākāratā kalpyate, evaṃ satyapramāṇakatvāviśeṣāt sahasrākārataiva kiṃ na kalpyate ity āha eveti ।। etat syāt na tu grāhyagrāhakāṃśayoḥ parasparam abhedaḥ jñānaṃ hi tatrābhinnam aṃśau ca parasparaṃ bhinnāv eva ato yathaindravāyavādigrahāḥ parasparaṃ bhinnā api jyotiṣṭo tvena na bhidyanta iti mīmāṃsakā manyante, evaṃ jñānasyāpi svātmanābhede apy aṃśayoḥ parasparaṃ bhedān na grahaṇasaṅkaraparicodanāvakāśa iti nirākṛtasvapakṣasya bauddhasya pratyavasthānam iti siddhāntavādī tu na tāvad ayam ekāntavādī bauddho bhinnābhinnatvam abhyupetya grāhyagrāhakayor bhedam abhidhatta iti sambhavati, tan nūnam aikāntika evānena grāhyagrāhakayor bhedo abhihita iti manvāna āha siddha iti itaraḥ svābhiprāyam āviṣkartuṃ parapakṣaniṣedhaṃ tāvad āha neti kāraṇam āha jñānatvād abhedataḥ ayam arthaḥ naivam api bhavatpakṣasiddhiḥ, jñānatvenāṃśayor abhedād ity uktam eveti ।। itara idānīṃ siddhāntahānim āpādayaṃs tam evaṃvādinaṃ nigṛhṇāti bhinneti sāṅkhyā hi prakṛtivikārayor atyantabhedam anicchanto vikārātmanā prakṛtau bhedaṃ tadātmanā ca vikārāṇām abhedaṃ saṅgirante tad yathā sāṅkhyamatena bhinnābhinnātmakaṃ vastu parikalpyate, tathā kathaṃ tvayā bhrāntacittena buddhaśāsanam uktvā bhinnābhinnatvam ekasya jñānātmanaḥ parikalpitam asmākaṃ tv anekāntavādinām upapanno jyotiṣṭome tathābhyupagama iti ।। bhavatas tu yadi grāhyagrāhakātmakaṃ dvayaṃ jñānātmanaikaṃ, tato bhinnatvavāganupapannā, noced ekatvam ity āha ekam iti ।।
evaṃ cātra bhavanmatāśrayaṇenaikātmyam āpādayituṃ śakyam ity āha eketi grāhyagrāhakāv ekātmānau, ekarūpāt jñānātmano abhedāt tadātmavad eva grāhyagrāhakayor mithaḥ parasparam ekatvena kāraṇena jñānaṃ grāhyātmakaṃ grāhakātmakaṃ vā bhaved iti ।। tatra caikātmakatva āpanne grāhyagrāhakayor anyatarasyāpāye jāte parasyāpītaravidhurasyānupapatter aṃśadvayāsattvam eva jñānasya bhavet evaṃ ca niḥsvabhāvam abhāvātmakaṃ jñānam āpannam iti śūnyatā pramāṇārthayoḥ syād ity āha tatreti ।। evaṃ tāvad abhinnātmano jñānād abhedād aṃśayor abheda āpāditaḥ idānīṃ bhinnābhyāṃ vāpy aṃśābhyām abhinnatvāt jñānātmano bhedam āpādayati bhinnābhyām iti evaṃ cātyantabhede grāhyagrāhakayoḥ siddhaṃ dvaitam ity abhiprāyeṇāha tataś ceti ।। evaṃ dvaitasiddhau yadi jñānam iti saṃjñāmātram eva grāhyagrāhakayoḥ kartum abhimataṃ bhavatāḥ, tadabhyupagacchāma eveti sopahāsam āha tayor iti athavā kiṃ pāribhāṣikeṇa jñānaśabdena, asmākam ivaika evāyaṃ jñānaśabdo akṣādivat sādhāraṇatayārthajñānayor vyutpattibhedena vartata ity āha athāpi veti yadi jñāyata iti jñānaṃ karmaṇi lyuḍanto jñānaśabdo anuśiṣyate, tato artho jñānam atha tu jñaptir jñānaṃ jñāyate aneneti vā bhāvakaraṇayor vyutpādyate, tato dhīr eva jñānam ity ubhayajñānatopapattir iti ।।
sarvathāpi hi jñānaśabdavyutpattau vastubhedas tāvat siddha eva śabdas tu yathāruci jñānārthayor anyataratra pravartatām nātra no vipratipattir ity āha sarvatheti ।। bhinnakālaṃ kathaṃ grāhyam iti ced grāhyatāṃ viduḥ । hetutvam eva yuktijñā jñānākārārpaṇakṣamam ।। iti ayaṃ ca sautrāntikavaibhāṣikayoḥ sādhāraṇaḥ ślokaḥ tad etad upanyasyati atheti yady api grāhakād bhinnaṃ grāhyaṃ, tathāpi jñānāntaram eva tadatītaṃ na tv artha iti etad api dūṣayati jñānatva iti tasya grāhyatvābhimatasya jñānasya jñānatve yuktir na kācid astīti bhāva iti yadi tu pūrvoktayā karmavyutpattyā jñānaṃ tad iṣyate tad asmābhir iṣyate ity āha pūrveti ।।
jñānaṃ jñānam ity anugataṃ tu rūpaṃ na dvayor grāhyagrāhakayor avagamyata ity āha jñānam iti akṣādivat sādhāraṇaśabdatām abhyupagacchāmaḥ na tv ākṛtiśabdatām iti upetyāpi brūmaḥ tat khalu sāmānyaṃ pūrvottarayor anuyāyi tābhyāṃ bhinnam abhinnaṃ vā na tāvad bhinnaṃ tair upeyata ity āha vyatiriktam iti ।। iti kim ato yady evam ata āha tadrūpeti jñānarūparahitatve satyajñānātmano vastuno abhāvāt pūrvottarayor jñānayor abhāva evāpadyata iti ।। api ca tatsāmānyaṃ tābhyāṃ sambadhyamānaṃ pratyekaṃ kārtsnyena sambadhyate bhūtakarmaguṇavat, vyatiṣajya vā mālāguṇavat pūrvasmin kalpe bhedaḥ uttarasmin sāvayavatvam iti vaiśeṣikādivad doṣaprasañjanaṃ kartavyam ity āha tābhyām iti ।। vaiśeṣikādivad ity etad vivṛṇoti yatheti yathaiva vaiśeṣikādīnāṃ parair bauddhair eva jātyādāv ete doṣā uktāḥ, tathaivaiṣāṃ bauddhādīnām api bhinnayoḥ pūrvottarajñānayor abhinnasya jñānasāmānyasya saṅgatau sambandhe ete doṣā iti ।।
yadi tu tābhyām avyatiriktaṃ sāmānyām iṣyate, tato yo asau bhinnābhyām abhinnatvāt prāg bheda āpāditaḥ sa evāpadyata ity āha tābhyām iti api ca kim ātmakaṃ tat sāmānyam ity api cintanīyam eva tatrāsmadabhimatasāmānyāśrayaṇe tāvaduktaḥ prasaṅgaḥ sādṛśyarūpam apoharūpaṃ ca sāmānyaṃ parastān nirākariṣyata ity āha sādṛśyeti ।। api cātrāpoharūpasāmānyābhyupagame adhiko doṣa ity āha vastvantarasyeti etad eva vivṛṇoti neti ajñānanivṛttyā jñānaṃ grahītavyam na ca jñānamātravādino ajñānaṃ nāma kiñcidapohyam astīti ।। na cātyantāsata evāpiho ghaṭate ity āha apoha iti ayam abhiprāyaḥ yadi jñānābhāvamātram ajñānaṃ tat tarhy avasturūpaṃ katham apohakriyākarma bhaviṣyatīti apohyatvābhyupagame vā abhāvasyāpi vastvanta pattir ity āha vastvantaram iti kāraṇam āha apohyatvāc ca vastuteti caśabdo hetāv iti ।। ajñeyaṃ kalpitaṃ kṛtvā jñeyaśabdaḥ pravartate ।
iti tad ihāpi samānam ajñānakalpanayā tadapohena jñānaśabdo vartiṣyate tena nāpohyābhāvo na ca vastvantaratāpattir iti etad api dūṣayati neti yad eva hi kvacid dṛṣṭaṃ tad evānyatra kalpyate atyantāsatas tu jñānād anyasyābuddhiviṣayasya kalpanā keti ।। tad evaṃ kalpanīyāntarābhāvād ajñānākārā buddhir evājñānatayā kalpanīyāpannety āha buddhir iti tatra cāyaṃ doṣa ity āha tataś ceti ।। kim ato yady evam ata āha na ceti na jñānāntarāpohena jñānam eva grahītuṃ śakyata iti atraiva dṛṣṭāntam āha vṛkṣa iti na hi vṛkṣārtho vṛkṣāpohena pratyetuṃ śakyata iti ।। api ca yāsāv ajñānanirbhāsā buddhir ajñānatayā kalpitā, tasyā jñānatvaṃ na bhavet na hi yadrūpaṃ yadapohena pratīyate tatraiva tad bhavati vṛkṣatvasyāvṛkṣeṣv apohyeṣu ghaṭādiṣv abhāvād ity āha apohya iti ।।
evañ ca tasyājñānatvābhimatasya jñānatvābhāvād arthatvam evāpannam ato ajñānavācoyuktyārtha evābhimata ity abhinnārthatvam ity āha tataś ceti kiñ caivam api cāyam ajñānāpohavādī vaktavyaḥ kim ālambano ayam ajñānapratyaya iti na tāvad bāhyālambanaṃ kiñcid bhavadbhir jñānam iṣyate na cāsya svāṃśālambanatvaṃ jñānāntarālambanatvaṃ vā sambhavatīty anantaram eva vakṣyatīty abhiprāyeṇāha ajñāneti tan na tāvad jñānamātravādinām ajñānaṃ nāma kiñcid asti yad asyālambanaṃ syād ity āha neti atra codayati nanv iti asyārthaḥ vastvātmakaṃ hi jñānātiriktam asmābhir niṣiddham abhāvātmakaṃ tv ajñānaṃ kim ajñānapratyayena nāvalambyata iti ।। pariharati bhāva iti ayam abhiprāyaḥ yena tāvadābālam āsthaviraṃ ca prasiddhā mahīmahīdharodadhiprabhṛtayo grāhyā apalapitāḥ, tasya kim iti sūkṣmanyāyavedanīyo bhāvo grāhyo bhaviṣyati tanmate ca sarvopākhyānavirahalakṣaṇa iti api ca yad bhāvadhiyāṃ svāṃśaparyavasāne kāraṇam uktaṃ, tadabhāvabuddher apy aviśiṣṭam ataḥ katham asau bāhyābhāvālambanaṃ syād ity āha svāṃśeti ।। tadavaśyaṃ pāriśeṣyād ajñānapratyayasyāpi jñānāntaraṃ vā svāṃśo vā grāhyo abhyupagantavya ity āha teneti astu tad eva grāhyaṃ, ko doṣo ata āha svarūpeti jñānāntaraṃ svātmā vā jñānasya jñānasvabhāvatvān nājñānapratyayena viṣayīkartuṃ śakyate svarūpaviparītasyāgrāhyatvād yadākāro hi pratyayas tadākāram eva grāhyam avasthāpayati ajñānākāraś ca pratyayaḥ kathaṃ jñānam ālambanīkartuṃ śaknoti svarūpaviparītaṃ na grāhyam iti ।। etad eva darśayati yatheti ataḥ siddhaṃ na jñānamātratve apohyam astīty āha teneti evaṃ cāsaty apohye apohasvarūpasyāpy abhāvān na tenātmanāpi grāhyagrāhakayor jñānayor jñānātmanā samānatvam ity āha grāhyagrāhakayor iti evañ cobhayoḥ sādhāraṇarūpābhāvād grāhyagrāhakayor anyataratra grāhye grāhake vā jñānatvam abhyupagantuṃ yuktam ity āha tasmād iti ।।
tathāpi ko niścayaḥ grāhakaṃ jñānaṃ na tu grāhyam ity ata āha atreti ubhayasiddhaṃ hi grāhakasya jñānatvaṃ grāhyasya tv asmākam asiddham iti evaṃ tāvad jñānaṃ grāhakam artho grāhya iti sādhitam atha vā kiṃ no anena vyasanena tattvabhedo hi no dvaitānuguṇatayā sādhyaḥ sa tāvat siddhaḥ siddhe ca tasmin yathāruci vyapadeśo astu nāmety āha vastv iti ।। akartṛkā cotpattiḥ sambhavati tad anena kriyākārakasambandhenāsti jñānārthayoḥ kāryakāraṇabhāvaḥ tad etadarthasya buddher utpattau karmakārakatvam etad evāsya jñānakāraṇatvam atreti mīmāṃsakasiddhānta ity arthaḥ na caiṣa prakāro bauddhamate sambhavati, yugapajjanmanor jānayor janmana evābhāvād jñānātiriktasya yaugapadye cānyataroktāv anyatarasya kāraṇatvāsambhavād ity abhiprāyeṇāha neti api ca, idaṃ kāryam ayaṃ hetur ity api niyamo yaugapadye duradhigamaḥ anapekṣatvāviśeṣāt na khalu savyetaraviṣāṇayor yugapajjanmanoḥ śakyam avagantum idaṃ kāryam idaṃ kāraṇam ity agṛhyamāṇe viśeṣe, tad etad āha niyama iti nanv agṛhyamāṇe viśeṣe ubhayasyobhayaṃ kāraṇaṃ bhaviṣyatīty ata āha dvayam iti yadi pūrvam uttarādhīnātmalābham, uttaraṃ ca pūrvādhīnaṃ, tato duruttaram itaretarāśrayam iti ।। nanv atrāpi tadbhāvabhāvitaiva kāryakāraṇabhāve cihnam asti ca yugapajjanmanor api vijñānayos tadbhāvabhāvaḥ, pūrvajñānasambhavakṣaṇa evottarasya bhāvāt ataḥ kuto yaugapadye na hetuhetumattā, ata āha tadbhāveti satyam tadbhāvabhāvitā kāryakāraṇatve lakṣaṇaṃ na punaḥ paurvāparyarahitā tanniyamasahitam eva tu tadbhāvabhāvahetukaṃ kāryakāraṇabhāve lakṣaṇam āhuḥ na ca yaugapadye paurvāparyaṃ, natarāṃ niyama ity akāryakāraṇateti ।। paścājjāyamāno aśvaḥ paurvāparyāt tatkāraṇako bhavati tathaikasantānakṣaṇabhāvinaḥ santatyantarajasya kṣaṇasya na tadbhāvamātrāt tatkāryatvam asati paurvāparye evaṃ ghaṭena sahotpadyamāneṣu rūpādiṣu nānyonyaṃ kāryakāraṇabhāva iṣyate na hy avayavidravyasya rūpe avayavī kāraṇam, aśvādirūpāṇām eva prāk satāṃ krameṇa tatra kāraṇatvāt etau ca svamataparamatabhedena vyākhyeyau dṛṣṭāntau āvayor eva tadbhāvabhāvitāmātraṃ na kāryakāraṇatve lakṣaṇam ity uktaṃ bhavatīti tasmād yo yasmin niyamena pūrvam avasthite jāyate, sa tatkāraṇako nānya ity āha tasmād iti ।।
yat punar atra parair yaugapadye api kāryakāraṇabhāvo dṛśyata iti pradīpaprabhādisiddhavannidarśanam uktaṃ, tan na na siddhaṃ, tatrāpi sūkṣmasya kālabhedasya vidyamānatvāt pradīpakāryā hi prabhā nāsau pradīpena sahaiva niṣpadyate ekadā pradīpe jāte anantaram eva niṣpadyate prabhā tasmād na kvacid api yaugapadye kāryakāraṇabhāva ity āha hetv iti yady asti kālabhedaḥ kasmān na lakṣyate, ata āha durlakṣa iti yathā nirantaram uparyuparibhāvena sthite padmapatraśate bhidyamāne kālabhedo durlakṣaḥ, evaṃ pradīpaprabhayor api yathā ca tatra nā ntaritā sīcī bhinnattīti tatra kālabhede pramāṇam, evaṃ nāniṣpanne pradīpe tattejo visaratīti samānam ubhayatrāpi pramāṇaṃ kālabhede tulāntanamanonnam anayos tu na parasparaṃ kāryakāraṇabhāvo dvayor apy ekahetutvāt tolayitā hi tatra sahabhuvor dvayor api kāraṇam kakṣyāsūtrasanniveśaviśeṣo vā sūtraṃ hi tatra madhye bhavat samaṃ tau dhārayati ekataratra bhavad viṣamaṃ pravartayati na ca punarunnāmahetur nāmaḥ na ca nāmahetur unnāma iti na kvacit sahajanmanoḥ kāryakāraṇabhāva iti ।। yathā ca pūrvottarajñānayor yaugapadyena kāryakāraṇabhāvaḥ evaṃ jñānabhāgayor api grāhyagrāhakātmanoḥ kāryakāraṇabhāvo nirākāryaḥ na cākāraṇabhūtasya grāhyatā sambhavatīti yaugapadye prasaṅgena bhāgāv upasaṅkramya darśayati bhāgayor iti mānameyatvanirākriyety arthaḥ yadi tūcyate mā bhūd yaugapadye pūrvam ālambanam uttarasya, krameṇaiva tu bhaviṣyati katham asato atītasyālambanatvam iti ced, na śaktyarpaṇadvāreṇopapatteḥ pūrvaṃ hi jñānam uttarasmin vāsanāparanāmānaṃ śaktim arpayati tatas tadrūpaṃ tajjāyamānaṃ tadālambanam ity ākhyāyate, ata āha na ceti ।। bhaṇitaś cāyaṃ vāsanābhaṅgo nirālambanānumānanirākaraṇāvasara ity alam aneneti atra codayati svapne na syād iti yad uktaṃ bhavatātītatvānuviddhasmṛtyānubhūyata iti tan na svapne pratyutpannanirbhāsāt na ca na smṛtiḥ svapna iti sāmprataṃ pratyutpannakāraṇāntarāgrahaṇāt na hi tatrendriyaliṅgādi jñānakāraṇaṃ kiñcid upalabhyate na cākāraṇikā jñānotpattiḥ sambhavati ato avaśyaṃ smṛtir eva seti vaktavyam smṛtir api ca vartamānavannirbhāsata iti tadvad ihāpi bhaviṣyatīti pariharati viparyayād iti satyam atītatvena svapne bodho na bhavati kin tu viparyayād asau tathāvabhāsaḥ tadviparyayaś cānyākāravastugocaro anyākāro yukta eveti nānena pramāṇajñānānāṃ tulyatvam avagantuṃ śakyata iti kīdṛśaḥ punaḥ svapne viparyayaḥ tad darśayati tatreti ।। kathaṃ punar idam avagamyate viparyayo asāv iti ata āha bādheti bādhakaṃ hi tatra jñānam utpadyate naitad evam iti tajjānīmo avartamānam eva tatra vartamānatayā bhāsata iti etāvac ca viparyayasya tattvaṃ yad anyādṛśasyānyathāprakāśanam iti sūktaṃ viparyayād iti na cāyam evamprakāro viparyayo jāgrajjñāneṣu śakyavacanaḥ supariniścitā hi tatra jāgraddhiyaḥ ity uktam ity abhiprāyeṇāha neti evam upapāditam atītaviṣayā na pratyakṣabuddhaya iti idānīṃ prayogeṇa darśayati tasmād iti atīto na pratyakṣaviṣayaḥ, atītatvāt janmāntarānuvṛttavad iti na ca yogipratyakṣeṇānaikāntikatvaṃ, tannirākaraṇād iti tasminneva sādhye hetudṛṣṭāntāntaram āha tadrūpeti atīto artho na pratyakṣabuddhiviṣayaḥ, tadrūpatvenājñānāt yan na svarūpeṇa saṃvedyate tan na pratyakṣadhīviṣayaḥ yathā bhāvyartha iti ।।
astu vātītasya grāhyatvaṃ, tathāpi sautrāntikān parājitya tad vaktuṃ yuktaṃ yajjñānam evātītaṃ jñānenālambyate na tv artha iti te hi sadṛśāparāparotpattirūpeṇa santanyamāneṣu bhāveṣv atītakṣaṇālambanam eva jñānam āsthitāḥ varaṃ tad eva yuktam āśrayitum tathā hi na tāvadatyantam alaukikī grāhyagrāhakasiddhir uktā bhavatīty abhiprāyeṇāha atīteti kiñ ca, etad apy atītagocaratve jñānasya vikalpanīyaṃ yattacchaktyarpaṇadvāreṇa grāhyatayā kalpitam atītaṃ jñānaṃ, tat kiṃ grāhyaikasvabhāvam āhosvid grāhakaikasvabhāvam ubhayasvabhāvaṃ veti sarvathā nopapadyata ity abhiprāyeṇāha atītam iti tatra grāhyaikasvabhāvatve tāvadartha eva śabdāntareṇābhyupagato bhavatīty abhiprāyeṇāha grāhyeti grāhyaikasvabhāvaṃ hi jñānaṃ jaḍātmakam artha eva śabdāntareṇopapādito bhavatīti ।। grāhakaikasvabhāva idānīṃ darśayati kevaleti yat khalu grāhakaikasvabhāvaṃ tat khalu katham uttarasya grāhyaṃ bhaviṣyati tathā sati svabhāvanāśād abhāvāpatter ity abhiprāyaḥ ।। kiñ cedaṃ grāhakaikasvabhāvatvaṃ duradhigamam ity āha kim iti grāhyāpekṣaṃ hi grāhakatvaṃ tadekasvabhāvasya na tāvat svātmā grāhyo na jñānāntaraṃ, tasyāpy evam eva grāhakaikasvabhāvatvād iti ubhayākāratāyāṃ dūṣaṇam āha dvyākāratā nirastaiveti naitad astītyādinā niṣiddha ity arthaḥ api ca, dvyākāratve pūrvajñānaṃ tadaiva svakāla eva saṃvedeta tatrāsya svasaṃvittaye bodhakāntarajñānāpekṣā na yuktety āha saṃvedyeteti ।। tadatadrūpiṇo bhāvās tadatadrūpahetujāḥ ।
iti sthitiḥ ।। sidhyet tad etad āha grāhaketi pūrvaṃ ca kevalagrāhakatve grahaṇakatayā viṣayabhāvo nirākṛtaḥ iha tu vairūpyād iti viśeṣa iti yacchaktyarpaṇadvāreṇa pūrvasyālambanatvam uktaṃ, tat tāvat pratyuktam eva tatraiva smṛtvā punar api kiñcid vadati na ceti kenacid vyāpāreṇa kaścit kañcid arpayati na ca vijñānasya śaktyarpaṇaṃ prati kaścid vyāpāro dṛśyate kṣaṇikatvād vyāpārakālaṃ yāvadanavasthānād, vyāpārāntarānabhyupagamāc ceti ।। kiñ cāyaṃ śaktyarpaṇasyābhāvo bauddhapakṣe nirālambanavāda eva prapañcena sādhita ity āha śaktyarpaṇasyeti idānīṃ yat tat pūrvam uktaṃ na pūrvottarajñānayor hetusādhyatvam iti, yac ca vāsyavāsakabhāvanirākaraṇam, ubhayatra prayogam āha santāneti kvacid ekasyāṃ santatau vimatipadāspadībhūtāyāṃ na jñānayor hetuhetumattā, jñānatvāt, santānāntarajñānavat santānāntarajñānāni na santānāntarahetumanti, teṣāṃ tatrānārambhakatvāt evam eva vāsyavāsakabhāvanirākaraṇe api prayogo darśayitavyaḥ iha ca jñānāny eva dharmīṇi samānāyāṃ santatāv ahetubhūtānīti sādhyo dharmaḥ jñānatvād iti hetuḥ santānāntarajñānavad iti dṛṣṭānta iti ।। grāhyagrāhakayor upapāditaṃ bhedaṃ prayogeṇedānīṃ darśayati tasmād iti yata eva na kathañcid jñānasya svagocaratvaṃ, tasmāt yad rūpasya grāhakaṃ tat tu ato grāhyād bhinnaṃ, tatsaṃvittāv asaṃvitteḥ yan na tatsaṃvittau saṃvedyate tat tato bhinnaṃ, rasādigrāhakavat tatsaṃvittāv asaṃvittiś ca prāg eva sādhiteti nāsiddhyāśaṅkā rasādigrāhakaṃ yatheti cāsya bhinnam iti vakṣyamāṇena sambandha iti ।।
evam eva grāhyaṃ pakṣīkṛtya grāhakād bhedo darśayitavya ity āha grāhyam iti atrāpi rasādigrāhakam eva dṛṣṭāntaḥ yathā hi tadrūpagrāhakānubhave ananubhūyamānaṃ tato bhidyate, evaṃ tadgrāhyam api rūpaṃ, tad api svagrāhakaparāmarśe na parāmṛśyata eva tad api na smarāmīty atra darśitam iti evam aikaikaśyena grāhyagrāhakayor bhedaṃ prasādhyedānīm ubhayor api samāhṛtya darśayati dvayam iti grāhyagrāhakadvayaṃ parasparabhinnam itaretaraparāmarśa itaretarāparāmarśād rasādivat yathā rūparasādayo anyonyaparāmarśe aparāmṛśyamānāḥ paraspareṇa bhidyante, evam etad api dvayam iti ।। prakārāntareṇedāṇīṃ grāhyagrāhakayor bhedaṃ darśayati eketi grāhyaṃ grāhakād bhinnaṃ tena sahaikarūpyeṇājñānāt yad yena sahaikarūpyeṇa na jñāyate tat tato bhidyate yathā santānāntarabuddhiḥ na cāsiddho hetuḥ, nīlādirūpatvād grāhyasyānākārasya ca grāhakasya saṃvedanāt evam eva grāhakaṃ pakṣīkṛtya hetur darśayitavya iti prayogāntaram āha jñānam iti jñānaṃ dharmi, na svāṃśaṃ gṛhṇātīti sādhyaṃ, jñānotpatter iti hetuḥ tad dhi samanantarapratyayād utpadyata iti bauddhā manyante yad jñānād utpadyate na tat śaṃ gṛhṇāti yathā jñānasya svaśaktiḥ svaśaktir iti jñānaja vāsanām apadiśatīti ।। sthitvoktam iti draṣṭavyam na tūpādānāparanāmno viśiṣṭāt samanantarajñānād anyāṃ kāñcid vāsanāmarvācīnā manyante tannirāso api cāsmābhir ukta eveti anyathā grāhyagrāhakayor bhedaṃ darśayati caitreti caitrajñānaṃ dharmi tac caitrodbhūto yo jñānāṃśo grāhyas tasya bodhakaṃ na bhavatīti sādhyam jñānatvāt yad yad jñānaṃ na tat tadbodhanaṃ yathā dehāntarodbhavam iti grāhyagrāhakaśaktinirākaraṇaṃ caitenaiva prakāreṇa darśayitavyam ity āha etayaiveti eṣā cātra dik na jñānaṃ dviśaktikaṃ, jñānotpatteḥ, svaśaktivat tathā na jñānaṃ dviśaktikaṃ, jñānatvād anyatarāṃśavat anyatarāṃśo hi jñānam eva na cāsau dviśaktikaḥ, dvaividhyābhyupagamāt itarathā cāturvidhyaprasaṅga iti ।। nanu śakyam anenaiva prakāreṇa tmano api vastutvād ghaṭavad dviśaktikatvaṃ vārayitum ata āha pramāṇeti darśitaṃ hy asmatprayogasambhinnabodhabodhyatvād ātmano dvirūpatvam na tadanumānena vārayituṃ śakyate, pratyakṣabādhakaprasaṅgād iti bhāvaḥ jñāne tu nātmavad dviśaktikatvaṃ śakyate kalpayituṃ, pramāṇāntarābhāvād iti etad apy uktam ity āha na tv atreti yata evam ekasya dvirūpatvam anupapannam, ato avaśyam eva jñānād bhinnaṃ nīlādi grāhyam eṣṭavyam, evañ ca pramāṇabalād āpadyamāno vastubhedo na kalpanāgauravam āpādayatīti ।।
siddhatvād jñānasyākārakalpanā nyāyyeti yad uktaṃ tad api pratyākhyātam yadi hi vayam ākāraṃ dṛṣṭvā kasyāyam iti tadāśrayam anvicchema tadobhayasiddhatvād jñānākāro ayam ity ucyetāpi pratiṣṭhitāśrayam eva tu pratyakṣasāmarthyād ākāram avagacchanto nāsyāśrayāntaramīhāmahe na caivāsmākam asiddhe arthākāre jñānam api siddhaṃ yenobhayasiddhaṃ bhavet na hi tannirākāram anubhūyate pratyakṣeṇārtha eva hi jñātas tasya pramāṇaṃ bhaviṣyati sa ced aniṣṭo nāsya kalpanāyāṃ pramāṇam astīti katham ubhayasiddhatvaṃ, tad etad āha tasmād iti ādiśabdena śaktimātrasya bheda iti yad uktaṃ tadupādatta iti uktadoṣaparihāraprapañcam ataḥ paramārabhamāṇaḥ yat tāvad uktam upāyatvād jñānam eva prathamam avagantavyam upāyādhīnasiddhitvād upeyānām, na ca tadākāram antareṇa pratīyata iti jñānākāra evāyam iti, tat tāvat pariharati upāyeti satyam arthasiddhāv upāyo jñānaṃ, na tv avaśyam upāyagrahaṇādhīnam upeyāvadhāraṇam na hi cakṣū rūpaparicchedopāya iti tataḥ pūrvam anubhūyate yat tūpāyatvāt prathamam avagantavyam iti, tat tair eva cakṣurādibhir anaikāntikam iti nopāyasya sato jñānasya pūrvānubhavaṃ sādhayitum alam iti ।। yat punar uktam utpannasya sato apratibaddhasya jñānasya nāgrahaṇakāraṇam asti ato grahītavyam iti, tad anubhāṣya pariharati yad apīti ayam abhiprāyaḥ satyaṃ jñānam utpannam apratibaddhaṃ kenacit na tv etāvataiva grahītavyaṃ bhavati, grāhakābhāvenāgrahaṇopapatteḥ na tāvad idam ātmanātmānaṃ grahītuṃ śakyam ity uktam anyac ca, jñānaṃ tadā notpannam eva arthāpattir hi sā sā ca paścād eva bhaviṣyatīty ataḥ sato api jñānasya grahaṇakāraṇābhāvād agrahaṇaṃ yuktam evety āha teneti ।। yadi svakāle nāvagataṃ, kathaṃ tarhi paścād avagamyate ata āha nānyatheti asti hi khalu paścād jñānāvadhāraṇe pramāṇam arthāpattiḥ jñātārthānyathānupapattiprabhavā sā prāgajñāte arthe na jāyate, paścādupajāyata iti yuktam eva pramāṇasadbhāvād uttarakālam eva grahaṇam paricodanāparihāraś cokta eveti neha pratanyata iti ।। nanv astu tāvat parastāt pramāṇasadbhāvaḥ, pūrvam api tv apratibandhasya kasmād agrahaṇam ata āha na ceti na hy apratibandham ity eva vastūpalabhyate apratibandhasyāpy anupalambhanāt kāraṇasāmagrīviśeṣasamavadhānasampāditaṃ hi bhāvānāṃ grahaṇam tadapratibandhānām api tadabhāve na bhavati kim anupapannam iti ।।
kā punarjñānagrahaṇe sāmagrī yadi jñānaṃ, kim a jñānāntareṇa nanv idam eva svabhāvato jñānaṃ prakāśātmakam, aprakāśātmanāṃ tu bhāvāntarāṇām apratibaddhānām apy astu prakāśāntarāpekṣā ata evoktaṃ na cāprakāśarūpatvam iti ato notpannasya jñānasyāgrahaṇe kāraṇam upalabhāmahe ata āha vyāpṛtam iti satyam prakāśakaṃ jñānaṃ, tathāpi nātmānaṃ prakāśayati arthasaṃvittau vyāpṛtatvāt na hi bahirviṣayaprakāśane vyāpṛtaḥ pradīpaḥ ātmānam api prakāśayati tatprakāśane cakṣuṣo apekṣaṇāt ato yuktam eva prakāśātmano api svabodhāyānyāpekṣaṇam iti ।। yady arthavad jñānātmāpi jñānajanmany anubhūyate, na tv asāv anubhūyate ity uktam evety abhiprāyeṇāha na ceti na ca yad ekasya prakāśakaṃ tena sarvasyaiva prakāśakena bhavitavyam na hi cakṣurādīnīndriyāṇi prakāśakāny api viṣayataḥ saṅkīryante, vyavasthāyā uktatvāt evam ihāpi bāhyasya prakāśakaṃ jñānaṃ, nātmana iti na nopapannam ity āha satīti sārdhena prakāśakapadopacāras tu kathañcit prakāśe kartṛbhāvam āśritya vaktavyaḥ anyathā hi prakāśānantyaṃ bhaved ity uktam eveti ।। tasya tasyāpi cānyena saṃvittāvasthitir bhavet । iti, tad dūṣayitum anubhāṣate anyeneti sārthena evaṃ hi parair uktaṃ - yadi kila jñānāntareṇa jñānaṃ jāyate, tatas tasya tasya jñānasya smaraṇāt pūrvānubhavakalpanāyām anavasthā bhavet ekena tu jñānena viṣayākāre svākāre ca pravedite sarvam eva grāhyagrāhakākārasmaraṇaṃ tatraiva syāt tathā cānavasthā parihṛtā bhavati tasmān na jñānāntareṇa vedyaṃ jñānam iti ।।
kadācid etad dvitrāṇi jñānāny anubhūtapūrvāṇi smaryanta iti vijñānasantānasmaraṇaṃ tv alaukikam eveti ।। yadi tv arthajñātatānyathānupapattyā jñānam avagamya punas tajjñātatāvaśena tadviṣayaṃ jñānāntaraṃ kalpayati, punaś cānenaiva krameṇa yāvacchramaṃ jñānāni jñātāni tato yāvajjñātasmaraṇād nānavasthety āha ghaṭādāv iti sārdhena yat tu prāganavagatānām eva jñānānāṃ smaraṇam ucyate, tad vandhyāsutādismaraṇatulyam aśakyam eva vaktum ity āha tadeti ।। yat tu bhikṣuṇā siddhavat tatrāpi smṛtir ity uktaṃ, tad bhrāntabhāṣitam eva asti ca bhrāntau nibandhanam artho hi tatra smaryate tatsmaraṇānyathānupapattyā ca tasya prāg jñātatvam eva kalpyate tato api prācīnajñānakalpanā tad iha saṃsargamohitadhiyāṃ jñāne api smṛtivibhramaḥ na tvādyajñānasmaraṇam apy āśaṅkyam prāg eva santānasmaraṇaṃ, tad etad āha smṛtibhrāntir iti arthasmṛteḥ khalv iyaṃ tajjñānādipramāṇatā vilasati, yad etajjñāne api smṛtibhramo bhavati arthasmṛtyā hi jñāne pramīyamāṇe smṛtiviṣayārthasannikarṣād jñāne api smaraṇam iti bhrāmyati ādiśabdena cātra jñānajñānam upādīyata iti ।। ity abhiprāyaṃ vivṛṇoti tatprabandha iti yāvacchramaṃ tāvad buddhayo jñāyante, tato mahaty api buddhiprabandhe jñāte śramād vā viṣayāntarābhilāṣeṇa vānyasamparkād buddhijñānād vicchedo bhavati yathā viṣayeṣv eva ramaṇīyeṣu gītādiṣv anubhūyamāneṣu viṣayāntarābhilāṣāt pūrvaviṣayavicchedo bhavatīty anupapannaṃ viṣayāntarasañcāro na syād iti ।।
kiñ ca yad etad uktaṃ tatrāpi ca smṛtir iti, tat kiṃ prathamajñānābhiprāyeṇa, uta tatra tatreti vīpsām abhipretya pūrvasmin kalpe nānavasthā eko hi prathamaḥ pratyayaḥ ataḥ kā tadgrahaṇe anavasthā, tad etad āha tatreti ।। yadi tu saṃvitpravāham evābhipretya tatrāpi smṛtir ity ucyate, tan na tāvad astīty uktam upetyāpi brūmaḥ yadi bahūny eva parastād jñānāni smaryante, tato grahaṇakāraṇatvāt smṛtes tatsiddhaye grahaṇāny api kalpayiṣyāmaḥ katham aparathā gṛhītaviṣayā smṛtir bhaviṣyati na tv evam api jñānāntaranirapekṣam eva jñānam avasīyata iti yuktā kalpanā, svasaṃvittipratiṣedhāt ato varaṃ pramāṇabalādāyātaḥ saṃvitpravāhaḥ, na punaḥ svasaṃvittikalpanety abhiprāyeṇāha smaraṇam iti pūrvaṃ ca ghaṭādau gṛhīta ity atra yady evaṃ syād, evaṃ sati tatrāpi smṛtir ity upapadyeta tathā nānavasthā, yāvadavagatasmaraṇāt na tv etad apy astīti tad darśitam idānīṃ tu yady uttarottaraviṣayāḥ smṛtayo dṛśyante tatas taddarśanād grahaṇapravāhakalpanaiva pramāṇavatī, na svasaṃvittikalpaneti viveka iti ।। svākāreṇa ca nirūpyate tadviṣayaṃ ca tatsmaraṇam anyat evam evāparam iti na kiñcidarthaviṣayajñānam ity āśaṅkayā sahāha atheti ayam abhiprāyaḥ sārūpyeṇa hi viṣayabhāvaḥ tad yadādyavijñānaviṣayam ekam, evaṃ sati tat tāvat tato avilakṣaṇaṃ prathamavad ghaṭa ity eva bhavet evaṃ tṛtīyādy apīti nottarottarabuddhayo bhidyeran arthavādinas tu prathamam arthaviṣayaṃ ghaṭa iti jñānaṃ, dvitīyaṃ tu jñānaviṣayaṃ, tṛtīyajñānaṃ tu jñānajñānaviṣayam anākāratve api cākāravatām iva svābhāvikaḥ saṃvidāṃ bheda ity uktam evety ākārapracayadarśanam upapadyate jñāneṣu jijñāsiteṣu, na tu bauddhasyeti viparītaprasaṅgo abhihitaḥ etac ca prathamajñānasya svasaṃvittim abhyupetyocyate prāṅ nirākṛto apy ayaṃ jñānaviṣayatvapakṣa idānīṃ dūṣaṇāntarābhidhitsayā punarupakṣipta iti ।। ayaṃ cāparo vijñāyate na viṣaye buddhīnāṃ doṣa ity āha vijñāneti ayam arthaḥ yasya sarvā buddhayo vijñānaviṣayāḥ, tasya ghaṭajñānaṃ ghaṭajñānajñānaṃ vā vijñānaviṣayatvān na bhidyata iti ।।
aviśeṣam eva darśayati smarann iti eṣa hi jñātapūrvam arthaṃ kadācit prasmṛtavān vijñānam anākāraṃ smarati arthaṃ ca sarvadā sākāraṃ ghaṭa iti, tannopapadyate prasmṛtārthaviṣayavijñānasmaraṇaṃ hy anākāram eva dṛṣṭam evaṃ sa ghaṭa ity api smṛtivijñānaṃ vijñānaviṣayam eveti tad apy anākāram eva bhavet sākāratve vā prasmṛtārthavijñānasmṛter api sākāratvaprasaṅgo aviśeṣāt ato yo ayaṃ ghaṭaviṣayasya smṛtivijñānasya prasmṛtaghaṭavijñānaviṣayasya ca smṛtivijñānasya viśeṣaḥ, sa vijñānaviṣayatve buddhīnāṃ na bhavet ataḥ kācid vijñānaviṣayā kācidarthaviṣayeti sākārānākārabhedasiddhir iti ।। yad api prāg jñānasya saṃvedanam ity atra kāraṇam uktaṃ jñānapraṣṭhena parāmarśadarśanaṃ, tad api na yuktam na hy ayaṃ jñānapraṣṭhena parāmarśo jñānasya grāhyatākṛtaḥ kin tv arthasthitau jñānam abhyupāya iti tadanusāryarthakathanaṃ jñāto asāv artho mayeti tad idānīm eva ca smṛtes tatra jñānānumānam na tu prāg eva jñānapurassaram asau jñātaḥ yadā tu kaścit tathāvidhārthasadasadbhāvayoḥ paryanuyuṅkte, tadā jñānopāyatvād arthasya jñānapurassaram arthasthāpanaṃ bhavaty āsīd asāv arthaḥ yasmān mayā pūrvam avagata iti ato nānena jñānasya pūrvopalabdhiḥ śakyā kalpayitum tad etad āha jñānapraṣṭeneti ।। anyathā saṃvitprakāśe arthaḥ sidhyet na hy anyaprakāśe anyat sidhyed, atiprasaṅgāt anyā ca saṃvidāntarā, anyo bahirarthaḥ so api bhāsata iti cet, tadvad eva tarhi so api svaprakāśa eva saṃvidāyatto na svaprakāśa iti ced, nanv idam evāsmābhir jijñāsyate kim asya saṃvidāyattatvam iti svarūpaṃ tāvat svakāraṇasāmagryāyattam eva prakāśo api tasya saṃvid eva na tadāyattaḥ tadavaśyam aprāptapūrvasya kācit phalotpattāv asti prāptir ity āstheyaṃ yadāyatto asya saṃvedanaṃ nānyasyeti vivekaḥ saiva cāsmābhir jñātatādipadair abhidhīyate ataḥ siddhaṃ viṣayatvenāpi pratyāsattisambandhau sta iti ।। yo api mithyājñāneṣv arthākārasambhava uktaḥ, tam anubhāṣya pariharati artheti ayam arthaḥ yo ayaṃ dvicandrādibodheṣv arthākārāsambhava uktaḥ, so ayuktaḥ tathā hi samyagjñāneṣu tāvannārthākārāsambhavaḥ keṣucit tu mithyājñāneṣu deśānyathātvamātreṇa kālānyathātvamātreṇa vārthākārasambhavo asmābhiḥ kṛtaḥ nirālambanavāde varṇita iti yāvat ato na kvacid arthākārāsambhavaḥ tat punar idaṃ pratibhāsaviparītam abhidhīyate deśāntarādistho artho bhāsate, anyatra sthitaś cārtho anyatrālambyata iti saṃvidanusāreṇa hi bhavanto bahirartham avasthāpayanti sā ca deśāntarādigocarā katham anyatrārtham ālambata iti śakyate vaktum evaṃ hi svāṃśālambanatvena kim aparāddhaṃ yena tannirākriyate maivam uktam asmābhir nirālambanavāda eva bādhakānusāriṇī hi mithyātvakalpanā bādhakaṃ ca deśādisaṃsargam eva vārayati, na hi bahirvastusattām tad dhi na dvau candrāv iti candradvitvaṃ niṣedhati, na dvitvaṃ candraṃ veti kathaṃ tau bahirbhāsamānāvapahāsyāmaḥ ato neha saṃvidviparītaṃ kiñcid iti ।।
neti nirālambana eva, tad etad āha pratyakṣād iti yat tāvallaiṅgikam atītādigocaraṃ jñānaṃ tat pratyutpannaliṅgādijanakam asatīṣv eva vāsanāsu bhavati yat tv anyajjāgratsmṛti jñānaṃ svapnajñānaṃ vā, tad bhavantīṣu vāsanāsu bhavati pratyutpannakāraṇāntarābhāvād iti ।। tadatadrūpiṇo bhāvās tadatadrūpahetujāḥ । iti vaḥ siddhāntaḥ yadi tvayam api kāryakāraṇabhāvo neṣyate, astu tarhi kādācitkam apy anapekṣam eva jñānam kiṃ samanantarapratyayādhīnavyasanena ato avaśyāśrayaṇīyā kācijjñānād bhinnā vāsanā, yodbhūtā satī visadṛśasantānatirodhānena sadṛśam eva jñānam ārabhata iti bhavadbhir apy āstheyam na cātyantānanubhūteṣu sā sambhavatīti tulyatvam āvayoḥ na cāpy anubhaviṣyata ity ātyantikavāsanāsambhavaprakaṭanārthaṃ, na tu bhaviṣyato anubhavasya kaścid vāsanāyām upayoga iti ।। bauddhair vāsanāyāṃ nimittatvam āśritaṃ tad virudhyata ity āha vineti ।।
tatrāpi tu vāsanābhyupagame tasyāḥ saṃvitkāraṇatvād asāv ananubhūto apy artha iha janmani kvāpi janmāntarādāv anubhūta ity abhyupeya ity āha vāsaneti ।। kim ato yady evam ata āha evaṃ ceti abhavanam abhāvaḥ duḥsvapne anubhūyamānasya saṃsargasya na kasyacid atyantābhāva iti kiṃ punas tadbhāve pramāṇam ata āha anyatheti jñānaṃ hi kāryaṃ na tāvadakāraṇakaṃ niṣpadyate na cāsya pratyutpannendriyādikāraṇaṃ kiñcid upalabhyate svapne na ced vāsanāpi kāraṇaṃ na syād eva na cāsau pūrvajñānam antareṇa bhavati tad yadi nehāsāv artho jñātaḥ, nūnaṃ janmāntare anubhūta iti ।। iti tad eva dvyaṇukādikrameṇāśrīyate śiraśchedaś cānyagocaro avagataḥ svasambandhitayāvagamyata ity anyathā vyavasthānam iti ।। tāṃs tu pṛthivyādyarthānapāsya na kvacid arthāntare śabdātmake jñānātmake vākārakalpanā yuktety āha tān iti kāraṇam āha neti pṛthivyādyupaṣṭambhaśūnyaṃ na kiñcijjñānam ātmānaṃ labhate kiñcid dhi pṛthivyādidravyagocaraṃ, kiñcid dhi rūpādiguṇaviṣayaṃ, kiñcid gavādisāmānyagocaram, anyac cotkṣepaṇādikarmagocaram avagatam iti ।।
api ca yadi sarvo ayaṃ jñānam anubhāsamāna ākāro jñānasyaivānye ca pṛthivyādayo bhāvāḥ kalpitāḥ, evan tarhi sarvasaṃvidām evātyantāsannartha iti kena viśeṣeṇāyaṃ svapnādibhramāṇām atyantāsannartha iṣyate yenaivam upālabhyemahi katham atyantāsann arthaḥ svapnādivijñāne avasīyate iti tad etad āha vijñānasyeti atra svapnādijñāna ity arthaḥ ।। ataḥ siddhaṃ bhrāntijñānāny apy artham evānyathā sthitam anyathā kalpayanti, na punarātmānam avasyantīty āha tasmād iti ।। yadi tarhi sarvasaṃvidām eva bāhyālambanatvaṃ, kiṃ tarhi bādhakena bādhyate ata āha tataś ceti bādhakena na bāhyaṃ pratikṣipyate, kin tu bādhake satīyaṃ vācoyuktir bhavati yad anyathā saty apy arthe ayam ākāro duṣṭakāraṇajanitayā dhiyā pratīyate na tv anarthikeyaṃ dhīr iti ।। sukhaduḥkhamohādibhedavanto hi sarve bhāvāḥ āśrayatayā janakatvena ca prāṇinaḥ āśrayatayāprāṇinaḥ janakatayā ramaṇīyādibhāvavyavasthitā hi viṣayā aprārthino api sukhayanti duḥkhayanti mohayanti ca sukhādayaś ca sattvādidharmāḥ, taddarśanāt traiguṇyaṃ sarvabhāvānām avasīyate tad yadā sattvopacayaḥ saṃstyānābhidhāno avagamyate tadā puṃstvaṃ pratīyate rajasas tūpacaye prasave gamyamāne strītvaṃ, tamasa upacaye sthāne napuṃsakatvam sā codāsīnāvasthā bhāvānāṃ na kasyacit kāryasya savitrī svarūpāvasthānamātraṃ, tac caitadrūpaṃ dṛṣṭam eva sarvabhāveṣu prāṇino hi pumāṃsaḥ sattvotkaṭā dṛśyante rajomayyo nāryaḥ tamomayāḥ ṣaṇḍāḥ saṃmugdhaniruddhākhilaceṣṭāḥ evaṃ tiṣyādīnām apy āpekṣikaḥ sattvādīnām upacayo darśayitavyaḥ alpaprakāśanakṣatrāntarāpekṣayā hi paṭuprakāśaḥ pumān iti tiṣyo lakṣyate yadā tu tasyaiva rajasa udbhavo lakṣyate tadā strītvena tāraketi tamasas tūpacaye nakṣatram iti napuṃsakatvena evam eva taṭas taṭī taṭam ityādiṣv api guṇopacayāpacayātmā liṅgabhedo anusandhātavyaḥ evañ ca sarvatraiva pāramārthikaṃ liṅgatrayam upapannaṃ bhavati bādhaviraho apy ata eveti siddhaṃ nānarthakās tārakādiṣu liṅgapratyayā iti atraiva vṛddhānumatiṃ darśayati yatheti patañjalinā hi kiṃ punar idaṃ liṅgam iti pṛṣṭvā bahudhā vikalpya prāṇyaprāṇiṣu darśanād aviparyayā bhayatra yathoktam eva liṅgam upavarṇitam iti ।।
sambhavatsvārtho mukhyayaiva vṛttyā prakṛtyā samabhivyāhriyate aśva ityādāv api pratyayavikārād eva liṅgaviśeṣāvagatiḥ prātipadikavācyā eva strītvādayaḥ pratyayena dyotyante iti nānujñāyate pratyayopajanāpāyayor eva liṅgāvagateḥ sadasadbhāvadarśanāt prakṛteś cānvayavyatirekanirdhāritasvārthamātravacanatvāt ataḥ striyām abhidheyāyāṃ dayaḥ ity etad eva sāmpratam vārttikakāreṇa ca strītvād anyatra dṛṣṭaṃ syād iti vadatā prāṇiṣu dṛṣṭaṃ liṅgam abhidadhatāṃ śabdānāṃ gauṇyaiva vṛttyāprāṇivāciprakṛtisamabhivyāhāro abhihita iti veditavyam na punar anyatra dṛṣṭāropeṇa bhrāntir uktā ato bādhakābhāvo api na paricodanīyaḥ gauṇe taddarśanāt atas tārakādimatau tathā strītvād anyatra dṛṣṭaṃ syād ity ayam eva parihāraḥ sādhīyān parayos tu kathañcicchabdaparamatatvopanyāsābhyām evāsādhutā prakaṭitety avadhātavyam iti ।। yat punar uktam ekasyām eva pramadātanau kathaṃ parivrājakādīnāṃ kuṇapādipratyayāḥ sadarthā bhaviṣyantīti tat pariharati kuṇapādīti asyārthaḥ nānākāraṃ vastu nānākāram evānubhūyata iti nānupapannam yas tu kaścid eva vyavasthayā kañcid ākāraṃ pratipadyate na sarvaṃ sarvaḥ, tatra sahakārivāsanāsadasadbhāvo nibandhanam parivrājakādīnāṃ hi kasyacid eva kācid vāsanā kutaścid abhyāsād hṛdayam anuviṣṭodbhūtā satī kañcid evākāram ekasyām eva pramadātanau darśayati parivrājako hi dehād viviktam ātmānam abhyasyaṃs tadvāsanāvāsitāntaḥkaraṇo mṛtaśarīravat kuṇapa ity evaṃ kāminīṃ cintayati kāmukas tu kāmābhyāsāhitavāsanāsahāyo dehātmanor vivekam apaśyan deha evāhaṅkṛtaḥ kāminīti śvānas tu jātyanubandhipiśitāśanābhyāsātiśayāhitavāsanāsanāthāḥ pṛthulanitambor usthalaprastanaśālinīṃ kabalayitum abhilaṣanti kāminīm iti vāsanāvyavasthānusāriṇī saṃvidvyavasthaikaviṣayā parivrājakādīnām iti ।। sveti ayam abhiprāyaḥ na vāsanā mānyā kācit samanantarapratyayarūpeti bhaṇitam asakṛt, yasyaiva ca prācīnapratyayajanitasya saṃskārasya tenaiva pratyayenānukāraḥ sādṛśyaṃ sa eva vāsaneti caurikā manyante, sa ca saṃskāro bahvākāre vastuny ekasyākārasyābhyastapūrvasya nirdhāraṇe kāraṇaṃ bhavati iti yuktam na tv ananubhūtam evākāram asantaṃ vāsanā darśayatīti sāmpratam yathā bhavanto manyanta ity asti mahānāvayor viśeṣa iti ।। dīrghādipratyayo apy ekagocaro apekṣābhedād eva parihartavya ity āha tatheti dīrghahrasvabodhe bhinnopādhyapekṣā ghaṭapārthivādibhede tu kālādyapekṣā eko api hi kadācid ghaṭa iti tam artham buddhyate kadācit pārthivo ayam iti bhinnakālādyapekṣayā bodhavaicitryopapattir iti ।।
api ca, iyam apūrvā yuktiḥ yat kilānekākārātmakaṃ bhāsate, tasmād anākāram eva vastu jñānākāra evāyam iti evaṃ hi pratītibhedadarśanād anekākārakalpanaivāśrayitum ucitā na tv anākārakalpanety āha neti ।। yuktir bhavet tām antareṇa tv idam īśvarājñātulyam eva bhāṣitaṃ bhavet tac cāyuktam ity abhiprāyeṇāha ekākāram iti ।। saṃvidekādhīnatā hi vastūnāṃ vyavasthitiḥ ato yad eva yenātmanā saṃvidā vyavasthāpyate tat tenaiva rūpeṇābhyupetavyam ity āha tathā hīti kiñcaikatve api vastuno nāsmākam ekāntavādaḥ yenaivam upālabhyemahi katham ekam anekākāram iti tad api hy ekānekātmakam evānekāntavādinām asmākam ity āha na ceti ।। ataḥ siddhaṃ deśakālāvasthopādhisadbhāvanimittaiḥ pratyayair vidyamānā eva vastvākārā udbhavābhibhavātmakāḥ pṛthag bhedena gṛhyanta ity upasaṃharati tasmād iti deśādayaś cākārodbhavābhibhavadvāreṇa pratyayānāṃ nimittam iti ।।
ye tarhi yugapad eva grahītṝṇāṃ ghaṭatvādyākārā nirbhāsante tatra katham na hi ta āpekṣikāḥ, svābhāvikatvābhyupagamāt uktaṃ ca ghaṭatvapārthivadravyeti tatra kaḥ parihāraḥ ata āha yugapad iti yady apy atra naupādhikatvān na codbhavābhibhavau, tathāpi nānākāre vastuni yo yasya vastu yasya vastubhāgasya śabdaṃ smarati, sa taṃ vikalpyāmuko ayam iti jānāti netara iti vyavasthāsiddhir iti ।। eva, tathāpi na sarve sarvair anubhūyante grāhakāṇāṃ cakṣur ādīnāṃ viṣayavyavasthānād iti ।। । evaṃ dṛṣṭānte darśayitvā dārṣṭāntike yojayati evam iti ।। nanu bahir deśam arthaṃ tāvadindriyāṇi na prāpnuvanti aprāpyaprakāśe naivānavasthā ato na bahissato arthasya kathañcid avagatir upapadyate, ata āha tasmād iti ayam abhiprāyaḥ siddhaṃ tāvat pratītibalād bāhyālambanaṃ jñānam iti, sa bāhyo arthātmā prāpyaivendriyaiḥ prakāśyata ity uktam prāpyakāritā copapāditā yadi kṛtaṃ na nirvahati kāmaṃ, tathāpi nānālambanaṃ jñānaṃ, savidvirodhāt aprāpyakāriṇām evendriyāṇāṃ kañcit kāryavaśonnīyamānam atiśayaṃ vakṣyāmaḥ, yadbalenāprāptam api bāhyam arthaṃ prakāśayanti, na punaḥ svāṃśālambanaṃ jñānam iti kalpanā pramāṇavatīti ।।
yad apy uktaṃ vaktāraś cāpi dṛśyante iti, tat pariharati vadantīti yad etallaukikā vadanti nīlo ayam artho yatas tadrūpā matir utpadyate iti, te api na jñānākāraparicayapurassaro arthasambodha iti tathā vadantīti ।। tāvajjñānena nīlaṃ samarpitam tathaiva cādyayāvadanuvartamānaṃ jñānam asti yannīlam eva prakāśate tasmān nīlam evedam ity upāyatayā paścād api jñātaṃ jñānaṃ purassarīkarotīti nānena jñānasya pūrvagrahaṇam āpādayituṃ śakyata iti ।। evaṃ tāvat parīkṣitā pratyakṣaśaktiḥ nirṇītaṃ ca yathā bāhya eva pravartituṃ śaktam iti evaṃ cānumānasya pratyakṣabādhe siddhe laiṅgikaṃ tāvad bāhyāsattvam aprāptaṃ bāhyārthavādibhiḥ ataś ca tadabhāvadvārikāṃ jñānānubhavakalpanām atikramya tair bāhya eva yat prayatyate tad yuktam ity āha laiṅgiketi ।। syād etat bahissantam evārthaṃ laukikā budhyante, parīkṣakās tu yuktito avasthāpayitum aśaknuvantaḥ svāṃśālambanatvaṃ saṃvidāṃ pratipadyante ata āha yatheti ayam arthaḥ yathā tasyārthasya loke buddhir utpadyate, parīkṣakair api tathaiva vācyam ayathārthaṃ jñānaṃ hi vadanto na parīkṣakā eva bhaveyuḥ idaṃ tu parīkṣakāṇāṃ tattvaṃ yat pramāṇaśaraṇatvam, asati tasmiṃs tattvahānir eva teṣām iti laukikāś ca nāntarākāravad bāhyaṃ vastu budhyanta iti pratītim evānu rayati na yādṛg iti antarākāro yādṛg avagamyate na tādṛśo bāhyārthaḥ sa hy ayam idam iti pararūpeṇa nirūpyata ity uktam antarākārasya tv aham iti nirūpaṇaṃ bhaved asmākam ivātmana iti ।।
tad bāhyāpalāpavādinā vaktavyaṃ yat tadabhāvānuguṇam, iha cotpadyamānāyā buddher arthasya ca grahaṇam ācakṣaṇo nārthābhāvaṃ darśayatīti nedaṃ pūrvapakṣavādino vaktum ucitam iti syād etat nedaṃ pūrvapakṣānuguṇatayocyate, kin tv idam arthāntarabhūtam aparam eva buddhāvāgataṃ siddhāntino asammatam ity etāvataivocyate siddhāntāntaram asya dūṣayitum ata āha katham iti pūrvapakṣānaupayikam arthāntaraṃ bruvāṇasya siddhāntāntaradūṣaṇaṃ nigrahasthānam iti bhāvaḥ ।। evam ākṣipya samādadhāti bāhyeti idam anena granthena bāhyārthavādinaṃ pūrvapakṣavādī mīmāṃsakaṃ brūte kiṃ bhavān bāhyārthagrahaṇasamaye jñānasya pratibandhābhāvaṃ necchati yenārthākāro ayam iti bravīti kathaṃ hy apratibandhasyāgrahaṇaṃ bhaviṣyati kathaṃ cānākārasya grahaṇam ato jñānākārakalpanaiva sādhīyasīty abhiprāyaḥ ।। atrottaraṃ bhāṣyaṃ tan na na hy ajñāte arthe kaścid buddhim upalabhate jñāte tv anumānād avagacchatītyādi tasyām abhiprāyam āha uttaram iti asyārthaḥ viditapūrvapakṣavādyabhiprāyaḥ siddhāntavādī vadati satyam utpattau buddher apratibandhaḥ, grāhakābhāvāt tu tadānīm agrahaṇaṃ, tadabhāvaś ca tatkāraṇasya liṅgasya jñātatādipadāspadasyābhāvād iti anyathotpadyamānaivetyādibhāṣyābhiprāyam āha anyeti anyatarkeṣu sthitvedaṃ bhāṣyakāreṇocyate utpadyamānaivetyādi etad uktaṃ bhavati bāhyārthavādyekadeśimatopanyāso ayaṃ bhāṣyakāreṇa kṛtas tannirākaraṇārtham iti ।। ātmānaṃ viṣayaṃ ca vyavasthāpayatīti etac cāsmābhiḥ prāg eva prapañcitam iti yady evaṃ kim asya nirākaraṇe prayojanam evam api dvaitaṃ sidhyaty evāta āha tatheti yadi hi samasamayam ubhayam upalabhyata ity āśrīyate, tato buddher anākārāyā boddhum aśakyatvād ekākāropalambhāc ca ekam eva sākāraṃ bhavet sahopalambhaniyamāc cābhedaḥ parokto nāpākartuṃ śakyate tatrārthanāśa evāpadyeta na hy abhyupagamamātreṇārthaḥ sidhyatīty etan matanirākaraṇaṃ bhāṣyakāreṇopadiśyata iti ।।
aparam api nanūtpannāyām eva buddhāv artho jñāta ity ucyate nānutpannāyām ataḥ pūrvaṃ buddhir utpadyate paścād jñāto artha iti bhāṣyaṃ, tadākṣipati nanv itīti paricodanā hi nāmāniṣṭāpādanena bhavati na cedam aniṣṭaṃ mīmāṃsakasya yad utpannāyāṃ buddhāv artho jñāta iti tasmād anupapannā paricodaneti pūrvaṃ buddhir bhavati paścād jñāto artha iti ca paurvāparyābhidhānaṃ pūrvoktena yugapadupalambhena virudhyate ity āha paurvāparyeti utpadyamānaivāsāv ityādinā bhāṣyeṇa yugapad jñānārthayor upalambho abhihitaḥ tat katham idānīṃ paurvāparyam abhidhīyate iti ।। yugapadupalambho abhidhīyate sa cokta eva na cāsya prakārāntaravacanasya svarūpeṇa kaścid upayogaḥ tad etad āha kṣaṇikatveneti ।। evam ākṣipya samādadhāti atrāpīti ayam arthaḥ yathotpadyamānaivāsāv ity atra na pūrvapakṣiṇā svasiddhāntasthityā pūrvapakṣitam, evam ihāpi na bauddhaḥ svasiddhāntam uktavān yadutpannāyāṃ buddhāv arthasya jñātatām āha evaṃ hi paramatam evābhyupagataṃ bhaved iti kenābhiprāyeṇa tarhīdam uktam ata āha vākyād iti ayam arthaḥ yadā pareṇa siddhāntinā idam uktaṃ na pūrvaṃ buddhir jñāyata iti, tadāsya tadvākyaśrāviṇo bhrāntir jātā yad ayaṃ siddhāntī buddheḥ pūrvaṃ jñānaṃ pratiṣedhati, tad asya manye buddhyutpattir api na prāganumatā na hi bhavati svaprakāśaṃ sūtpannam api na gṛhyate tad evaṃ parasya siddhāntino vākyāj jātavibhramaḥ siddhāntimatam evānyathā buddhvā nanūtpannāyāṃ buddhāv itīdṛśaṃ pṛcchati sma śrutaṃ mayā prāg vo mīmāṃsakānāṃ buddhyutpattiḥ sammatā tat kim ity evaṃ yan na prāg buddham iti ।। yadanutpannāyām eva buddhāv artho jñāto bhavatīti, atiprasaṅgāt evaṃ ca prāgutpannasya tadaiva saṃvittir iti susādham eva prāg ca tatsaṃvittau siddhāyāṃ dhruvam āpannaṃ bāhyābhyantarābhimatayos tattvayor vivekādarśanam artha eva hi prāg buddheḥ sākāre tatsāmarthyād anākārā saṃvittiḥ ato viviktākāratā sidhyati itarathā tv ākāravivekasyānupalabdhatvād advaitaṃ siddham eveti yugapadgrahaṇaparicodanāpy evam abhiprāyā śakyā varṇayitum ity āha tasmād iti ।।
etad eva vivṛṇoti yugapad iti jñānena saha yugapad gṛhyamāṇe apy arthe nārthasyākāro lakṣyate uktaṃ hi nākāraviveko lakṣyate iti api caivaṃ sahopalambhaniyamo bauddhasyānivāritaprasaro jñānād bhinnaṃ sākāram arthaṃ nirākarotīty uktam eveti yata eva prāk samakālaṃ vā jñānānubhave arthanāśo bhavati, tasmād arthasaṃvida eva prāgbhāvitā bhāṣyakāreṇa siddhāntāvasare yatnena sādhyata ity āha tasmād iti ।। na pūrvaṃ jñāyate buddhir ity atraitad vadiṣyate । grāhakasyaiva saṃvittir lakṣyate grahaṇe kvacit ।। iti tad idam uktaṃ bhavati hi kadācid etad yad jñāto arthaḥ sannajñāta ity ucyata iti arthākāraviviktaṃ jñānamātram eva smaryata iti yāvat uktaṃ ca na smarāmīti evam uktārthaṃ bhāṣyam ākṣipati na tv etad iti sārdhena satyam pūrvaṃ buddhir utpadyate na tu pūrvaṃ jñāyate iti pratijñāyām ayaṃ hetur uktaḥ yat kila jñāto apy arthaḥ kadācid ajñātavan na smaryate, tasmān na pūrvaṃ buddhir jñāyate iti idaṃ ca bālapralapitaprāyam kiṃ khalv atra kena sambadhyate yajjñāto na smaryate tatra pūrvaṃ buddhir na jñāyata iti, tasmān na tāvad etasyāṃ pratijñāyāṃ sākṣāt sādhanam iti ।।
tat kiṃ heyam evedaṃ bhāṣyaṃ, nety āha ata iti satyam nedam asyāṃ pratijñāyāṃ sākṣāt sādhanaṃ, kin tv anena granthena phaladvāreṇa pratijñānirākaraṇam uktam pūrvapakṣavādināpy atra jñānasya pūrvopalabdhyā buddhyākāro vāñchitaḥ tad anena nirākriyate yadi buddhiḥ sākārā bhavet sā tarhi tathaiva smaryeta na caivaṃ keṣucid avasareṣu, kevalagrāhakasmaraṇāt ataḥ kiṃ mudhā mugdhaiḥ prāgupalabdhau prasaysyate evam api hi dhīranākāraiva yad asāv ākāraviyuktā smaryate na pūrvaṃ jñāyata iti kim uktaṃ bhavati nānena prakāreṇa sisādhayiṣitaṃ buddheḥ sākāratvaṃ sidhyati, anākārasmaraṇāt kadācid iti ।। atrāparaṃ bhāṣyam api ca kāmam eka tve buddher evābhāvo na tv arthasya pratyakṣayeti tad ayuktam kathaṃ hi dvaitasiddhāntī jñānāpalāpam āha evam api hi na tasya pakṣaḥ sidhyati na cāsati jñāne niṣpramāṇikā arthasiddhir avasātuṃ śakyate ato vyākhyeyam etad ata āha kāmam iti nātra buddhyabhāve tātparyaṃ, kin tu nāsaty arthe buddhiḥ sidhyatīty evaṃ param idam varam ekarūpatve buddhir apahnutā yad asau pratyakṣārthasāmarthyasamadhigamyā yadadhīnā buddhir na tasyaiva pratyakṣasiddhasyārthasya tāmādāyābhāvavarṇanam iti aparam api na cārthavyapadeśam antareṇa buddheḥ rūpopalambhanam tasmān nāvyapadeśyā buddhiḥ avyapadeśyaṃ ca naḥ pratyakṣaṃ tasmād apratyakṣā buddhir iti bhāṣyam tad vyācaṣṭe na ceti buddhayo hi nārtharūpād vinā nirūpyante na hi jātu nīlarūpād iyaṃ nāmeti vivicya buddhir upalabhyate arthākāreṇaiva tu nīlādinā vyapadiśyate nīlajñānaṃ pītajñānam iti evañ ca nityapararūpanirūpyā buddhiḥ kathaṃ pratyakṣaprameyaṃ bhaviṣyatīti na hi mṛgajalajñāne ūṣaraṃ jalatvena jñāyamānaṃ pratyakṣaprameyam iṣyate, bhrāntiviṣayatvāt tasyāś cāpratyakṣatvāt arthas tu nityaṃ svarūpeṇa saṃvedyamānaḥ pratyakṣa iti yuktam avyapadeśyaṃ ca naḥ pratyakṣam iti pararūpāvyapadeśyam iti bhāṣyārtha iti ।। evaṃ tāvat satāpi pararūpeṇa nirūpyamāṇaṃ na pratyakṣam ity uktam tvanmate cāyam aparo doṣaḥ, yadasadgrāhyānusāreṇaiva tad jñānaṃ saṃvedyate, svabhāvasvacchatvāt jñānasya, nīlādyākāreṇa grāhyatā vāsanopaplavāt kalpitaiva yatas tad etad āha asad ity upaplavādantena ato na kathañcijjñānam eva pratyakṣaprameyaṃ pāramārthikaṃ vaktuṃ śakyata ity āha teneti ।। kiñcid eva nimittaṃ kiñcid eva kāryam upajanayati nāparam iti, tadubhayor api jñānabāhyārthavādinoḥ samānam, ubhayor api nijaśaktyanusāritvāt kāryasiddheḥ nijayaiva hi śaktyā kiñcid vijñānaṃ tantvādyākāraṃ kiñcid eva tu paṭādyākāraṃ jñānaṃ janayati tantava iva paṭam na cātrānyataraḥ śakyo anuyoktum iti bhāvaḥ ।।
tulyatām evānuyogasya vivṛṇoti tantvarthair iti dvayena nigadavyākhyānau granthāv iti ।। yadi tu sāmarthyaniyamam āśrityārthānāṃ tantvādīnāṃ kāryavyavasthocyata iti, tajjñānānām api jñānāntarārambhe na daṇḍavāritam ity āha artheti ।। ato doṣaparihārasāmye nānyataraḥ śakyo anuyoktum ity āha tasmād iti ।। kāraṇaśaktīnām naitad jñānavādināṃ sambhavatīti vakṣyate ataḥ kasyahetor utpannamṛtpiṇḍavijñānasyāpi kadācid eva ghaṭapratyayo na sarvadā kasmāc cotpannavrīhibījaparicayasyāpi jñātur bhāvyaṅkurākāraparicayaḥ na hi tatra daṇḍodakādi kiñcid asti kāraṇaśaktīnāṃ vyañjakaṃ, yadapekṣayā kāraṇāni vilambante syān mataṃ - mā bhūvan bāhyā deśādayaḥ tajjñānāny eva ca kāraṇānām anugrāhakāṇi bhaviṣyantīti tan na, kṣaṇikatvenānugrāhyānugrāhakayoḥ sāhityāsambhavād iti ।।
na kevalaṃ kāraṇaśaktīnāṃ vyañjakāny arthavādināṃ santi, śaktayo api kāryārthāpattipramāṇikāḥ pratipaṭādikāryaṃ tantvādīnāṃ vyavasthitāḥ prasiddhā ity āha śaktayo apīti ।। bhavatas tu bauddhasya jñānād bhinnā abhinnā vā pāramārthikī śaktir nirūpyate yena kāryārambhavyavasthā ghaṭata ity āha bhavata iti saṃvṛtisadbhāvam utsṛjyeti saṃvṛtyā yaḥ sadbhāvas tam utsṛjya na pāramārthikī śaktir asti na ca saṃvṛtisattayā vyavasthāyāḥ siddhir ity uktaṃ nirālambanavāda iti ।। tad vāsanāyā evābhāvād ayuktam tadabhāvaś ca kṣaṇikatvenāsāhityād vāsyavāsakayor anāśrita sanābhāvā śrayānupapattiś coktā durlabham iti vakṣyamāṇena sambandha iti api ceyaṃ vāsanā na parasya kasyacid anugrahe vartate asthirānugrāhyānugrāhakatvān upapatteḥ ataḥ svatantraiva kāryam ārabhamāṇā sarvān pratyārabhetāviśeṣād ity abhiprāyeṇāha apārārthyād iti evaṃ tāvat śaktyabhāvād eva na tatkṛtā kāryavyavasthety uktaṃ, ye api cāsmākaṃ deśakālādayaḥ kāraṇaśaktīnāṃ vyañjakatvenābhimatāḥ, te api tanniyāmakā na santīty āha deśeti ।। sarvaṃ cedam abhipretyāpicetyādi bhāṣyakāreṇābhihitam ity āha matvaitad iti evaṃ cet parihṛtaṃ paryanuyogatulyatvam ity upasaṃharati tasmād iti evaṃ cānumānadūṣaṇāt pratyakṣasya ca svasmin vartitum aśakter na tāvad bhavad abhimatābhyām ādyābhyāṃ pramāṇābhyāṃ bāhyaśūnyatā sidhyatīty āha evam iti ।।
mandirāntaram ity abhiprāyeṇāha nopameti arthāpattyā tu tattadbhāvabhedadarśanānupapattiprabhavayā pṛthivyādayo bhāvā vyavasthāpyanta eveti sā paripanthiny eva śūnyatāyām ity āha arthāpattir iti ।। evaṃ cāpannaṃ ṣaṣṭhapramāṇagocaratvaṃ śūnyatāyā ity āha tasmād iti evaṃ tāvan na pramāṇānusāreṇa śūnyatā sidhyatīty uktam idānīṃ yat tad uktaṃ tatrāstāṃ yaḥ prameyataḥ iti, tadupanyasya dūṣayati evam ity upeyamantena ayam arthaḥ na tāvajjñānālambanāḥ paramāṇavaḥ atīndriyatvāt tatsadbhāve pramāṇābhāvāc ca na tatsamūhaḥ, tadatiriktasyānirūpaṇāt avayavinaś ca vṛttivikalpātiriktādiparicodanādūrīkṛtanirūpaṇatvāt ato bāhyasyāṇvādeḥ grāhyasyāsambhavād eva pāriśeṣyasiddham ātmālambanatvaṃ sarvasaṃvidām iti prameyāśrayā ca śūnyatā yair ucyate, tair api vādibhir yathoktād āntarasya grāhyasyāsambhavāt svātmani vṛttivirodhād idam iti ca pararūpanirūpaṇād avaśyam evānyasya jñānād grāhyatvaṃ balād upeyam anālambanajñānāsambhavād iti svāṃśavadaṇvādayo api grāhya na sambhavantīty uktam ata āha grāhyā iti ayam abhiprāyaḥ yat tāvadaṇūnām agrāhyatvaṃ tad asmākam api siddham eveti kiṃ tannirākaraṇena samūho api vanāditulyo anabhyupagamanirākṛta eveti yas tu samūhāparanām āvayavī sa yathā satyaḥ, tathā vanopanyāsāvasare pratipādayiṣyāma ity āha satya iti ।। evaṃ tāvad bāhyasiddhir uktā idānīṃ yat tanmādhyamikamate bāhyajñeyābhāvād jñe nābhāvo apīty uktaṃ, tac ca bāhyasiddhipratipādanena parihṛtam ity āha itīti bāhyābhāvakṛtā matau saṃvṛtikalpanā nāstīty arthaḥ ya eva tu jñānajñeyātmakasyobhayasya tattvaṃ paramārthato jānanti mīmāṃsakāḥ, teṣām eva cedaṃ dharmavicāraṇe dhuri samartham ity āha ubhayeti ayam abhiprāyaḥ dharmo ratho asyāvayavo yugāparaparyāyo dhūrvicāraḥ tena hi dharmaratho ghaṭitaḥ, tadvahanāya cedaṃ jñānajñeyātmakam ubhayaṃ tattvato jñātaṃ kṣamaṃ bhavati saṃvṛtikalpitaṃ tu na dhuraṃ voḍhuṃ kṣamam iti dharmaratho avasīdet na hy asamarthābhyāṃ dhuryābhyāṃ dhūruhyate na hi paramārthato asatoḥ saṃvitsaṃvedyayoḥ sāmarthyam asti ato yad uktaṃ yadā saṃvṛtisatyeneti, dūṣitaṃ ca saṃvṛter na tu satyatvam iti tad evātropasaṃhṛtam ity anusandhātavyam iti ।। śūnyavādaḥ samāptaḥ ।।
svarūpam upadarśayituṃ lakṣaṇāni praṇītāni lokaprasiddhapramā vya[]bhicāritvānmīmāṃsakānām kin tu śaṅkitavyabhicārāpāditaparīkṣāpratyākhyānārthaṃ lokaprasiddham eva svarūpam upadarśyate ato na pramāṇalakṣaṇe saṅgatiḥ pratyakṣādilakṣaṇasyāśaṅkitavyeti ।। gamyamānasya cārthasya naiva dṛṣṭaṃ viśeṣaṇam । jāter astitvanāstitve na hi kaścid vivakṣati । nityatvāl lakṣyamāṇāyā vyaktes te hi viśeṣaṇe ।।
nanv evaṃ jñātasambandhasyaikadeśino ya ekadeśas tasyaikadeśasya darśanād ity ucyamāne sa eva darśanopasarjanatvād ekadeśasyaikadeśinaḥ sambandhas sambandhiviśeṣāpekṣasya vā samāsadoṣaḥ prasajyate bhaved etad evam yady ekadeśavyatirekajanitā ṣaṣṭhī syāt iyaṃ tv ekadeśadarśanavyatirekajanitā ṣaṣṭhī tad api paramparayā vājapeyasya yūpa itivadekadeśino bhavaty eva kaḥ punar atraikadeśī jñātasambandhaḥ pakṣas sapakṣo vā na tāvat pakṣaḥ jñāyamānasambandhatvāt na ca sapakṣaḥ siddhatvenānanumeyatvāt naiṣa doṣaḥ vyāptir hi na sakṛddarśananirgrāhyā bhūyobhis tu darśanaiḥ pūrvapūrvāvagatasakaladeśakālaviviktadhūmavanmātrasyāgnimattayā vyāptir avadhāritā na punar atrāyam idānīṃ vā dhūmavān agnimān iti ataḥ pakṣaikadeśino api sāmānyato dhūmavattaupādhikasambandho jñāta iti sa eva jñātasaṃbandhaḥ sāmānyato gṛhīte api deśādibhedena pratyakṣapratyabhijñānavannānumānapratyabhijñānam anupapannam iti na prameyābhāvaḥ ekadeśyaikadeśau cāśrayāśrayiṇāv abhimatau na punar avayavāvayavināv iti draṣṭavyam iti ।। karmadhārayasamāso vāyam ity āha karmadhārayeti ayam arthaḥ jñātaś cāsau saṃbandhaś ceti karmadhārayo ayam atra ca pakṣe saṃbandhini gamye gamake caikadeśatā kathaṃ sambandhyādhārasya sambandhasya sambandhināv ekadeśau na hi bhūdharādhārasya dhūmasyaikadeśo giriḥ ādheyam eva tu dhūmas tadekadeśatayā manyate ucyate bhavatyādhārāṃśe apy ekadeśavācoyuktiḥ yathā avayavyādhāreṣv avayaveṣu ca samūhiṣv iti niravadyam ।। kāryakāraṇabhāvād vā svabhāvād vā niyāmakāt । avinābhāvaniyamo adarśanān na na darśanāt ।।
ekasāmagryadhīnasya rūpāder rasato gatiḥ । hetudharmānumānena dhūmendhanavikāravat ।। nityaṃ sattvam asattvaṃ vā hetor anyānapekṣaṇāt । apekṣāto hi bhāvānāṃ kādācitkatvasambhavaḥ ।।
deśakālādirūpāṇāṃ bhedād bhinnāsu śaktiṣu । bhāvānām anumānena prasiddhir atidurlabhā ।। iti tasmād vaktavyo anumānāṅgabhūtas sambandhaḥ ata āha sambandha iti vyāptir hi sāhityaniyamam apadiśati taddarśino hy ekadeśadarśanād ekadeśāntare buddhir utpadyate, atas sāmānyavacano api sambandhaśabda uparitanasamabhivyāhārād atrānumānalakṣaṇagranthe viśeṣaparo bhavati upari cāsyāvadhāraṇe pramāṇaṃ vakṣyata iti ।। yadi jñātasambandhasyānumānaṃ sa tarhi sambandho dvyāśraya ity ubhayānumāne liṅgaṃ syād ata āha vyāpyeti ।।
jñātasambandhaśabdān nāvagamyate sa hi sambandhajñānamātram aṅgatayā darśayati, na vyāpyatām iti kuto viśeṣalābhaḥ uktam atra laukikalakṣaṇānuvādenāparīkṣāpratipādanārtham idaṃ bhāṣyam loke ca vyāpyaikadeśadarśina eva vyāpakajñānam anumānam iti siddham na hy anyatheti cāpakṛṣya pūrveṇa yojayitvā teneti tadupajīvanena vyākhyeyam iti ।। nanu vyāpakād api vyāpyasaṃvittir dṛṣṭā anityatvād iva kṛtakatvasya bhavati hi bhāvānām anityatvāt kṛtakatvānumānam vyāpakaṃ cānityatvaṃ kṛtakatvasya ato vyāpakaṃ gamyaṃ vyāpyaṃ gamakam ity avyāpakam ata āha vyāpakatveti ayam abhiprāyaḥ satyaṃ vyāpakasya gamakatvam na tu vyāpakatvagṛhītasya tena hi rūpeṇa gṛhīto asau vyāpyād deśakālādhikye api na virudhyate na cādhikadeśakālaḥ pratipādako bhavati taṃ vināpi bhāvād ity uktam eva nanu vyāpyatāpi tasyāsti astu nāma, vastutas tat tu rūpaṃ na gṛhītam iti kathaṃ gamakatvam avagate tu tādrūpye tenaiva gamakatvaṃ na vyāpakatayā ato vyāpyataivānumānāṅgaṃ na vyāpakateti sūktam iti ।। vyāpyatvam aṅgaṃ na vyāpakatvam ity etad evāsaṅkīrṇodāharaṇena darśayati vispaṣṭeti yatra vyāpyavyāpakabhāvo na saṅkīryate, tatra vispaṣṭam evaitad upalakṣitam yathā vyāpyaṃ gamakaṃ vyāpakaṃ gamyam iti goviṣāṇitvayor hi vyāpyaṃ gotvaṃ vyāpakaṃ viṣaṇitvam anumāpayati na tu viṣāṇitā gotvam vyāpikā hi sā mitau anumāne goviṣāṇitvayor ayaṃ gamyagamakaviveko dṛṣṭa ity arthaḥ ।। evam asaṅkare gamyagamakavivekād yatrāpi vyāptisaṅkaro bhavati tatrāpi vyāpyatvam eva gamakatve kāraṇam iti niṣkṛṣyata ity āha teneti ।।
niyamo hy anumānāṅgam sa ca sarveṣām aviśiṣṭa eva kim avāntaravibhāgena deśe yāvatīty anatidūram adhirūḍhasya dhūmāder dūrataravarttino api nadīpūrasya vyāptiṃ darśayati śaṅkucchāyāyāś ca nitānta vartinā ṛkṣodayena yāvati kāla iti ca bhāvinas savitur udayānumānādāv api vyāptiṃ darśayatīti ।। niyamo nāma sambandhaḥ svamatenocyate adhunā । nanu niyamyatvam api karmakārakatvaṃ, tac ca śaktirūpaṃ kathaṃ pratyakṣam na kārakāntarapratyakṣavad upapatteḥ kārakāntaraśaktayo api hi na pratyakṣāḥ, ato asaty eva śaktipratyakṣatve kārakaṃ pratyakṣam eṣitavyam evam ihāpi niyamyaḥ pratyakṣo bhaviṣyatīti kim anupapannam atas siddhaṃ tāvat pratyakṣatvam āgamikeṣu cārtheṣu tasya tasya phalasya tena tena vedavedyena karmaṇā samanvayāt, karmāntarānvayasya cānavagamād anenaiva karmaṇedaṃ phalaṃ vyāptam iti śāstrād avagamyate niyatasādhyatvāvagamāt meghābhāvavṛṣṭyabhāvayoś ca svatantrābhāvapratītyasambhavād bhāvayor eva kathañcid vyāptisaṃvedanam meghābhāvo nāma nabhasa evāvasthāviśeṣaḥ jaladharanirodhanirmuktasya nirvātastimitamahārṇavapratīkāśam ākāśasya vapus saṃlakṣyate vṛṣṭyabhāva iti ca pṛthivyā eva nibiḍakaṭhorapāṇḍurādibhāvaḥ tac ca rūpam ubhayasyāpi pratyakṣasamadhigamyam eveti tad eva tatra vyāptipramāṇam evam anyatrāpi darśayitavyam iti bhavatu tāvad anyad vyākhyāsyāma iti samadhigataṃ tāvad vyāptes svarūpaṃ pramāṇaṃ ca idaṃ tu cintanīyam kasya kena vyāptir iti na hy ekatra viditāv agnidhūmaviśeṣau pradeśāntare dṛśyete yat tayor ekasyaikenānvayavyatirekasamadhigamyā vyāptir bhavet, ato vācyaṃ vyāpter adhikaraṇam ata āha sāmānyeti satyaṃ na viśeṣayor vyāptiḥ, sāmānyātmanor eva tu kasyacid dharmiṇo dharmayos tattadbhedaparityāgena vyāptir avagamyate dhūmākṛtir agnyākṛtyā niyateti ato na kaścid doṣa iti idaṃ tu prāyikam, sthāyinos tu viśeṣayor api kvacid vyāptir bhavaty evety āha kvacid iti ।। daikṣapaśuhiṃsādīnām adharmatvaṃ prasajyetety ata āha vyāpteś ceti dvayena ayam abhiprāyaḥ satyam āpātād bhavati bhramaḥ, yathā kila hiṃsātvamātrānubandhyadharmatvam iti na tv etad evam nirjñātena hy adharmatvena hiṃsātvaṃ vyāpyate na ca śāstrādṛte tajjñānopāyas sambhavati na ca hiṃsātvamātram anarthasādhanam iti śāstram asti viśeṣahiṃsāyā vihitatvāt vidhyavaruddhaviṣaye ca pratiṣedhānavakāśāt pratiṣedham antareṇa cānarthasādhanatvajñānopāyābhāvāt ataḥ parihṛtyāpavādaviṣayam utsargo abhiniviśata iti hiṃsāntarāṇi na hiṃsyād iti pratiṣedho avalambate evaṃ ca yady api bāhyahiṃsāsu hiṃsātvādharmatvayos sāhityam avagataṃ, tathāpi na hiṃsātvam adharmatvaprayojakam kin tu niṣiddhatvam asaty api hiṃsātve niṣiddhatvamātreṇa surāpānādāv adharmatvasiddheḥ ato ya evāsmin saty evāsya bhavituṃ śaktir asti ity anena rūpeṇa nirūpyate vyāpyatayāvagamyata iti yāvat sa eva dharmaḥ prayojaka ity ucyate paraprayuktavyāptyupajīvinas tu hiṃsātvādayaḥ, na tair adharmatvādivyāpakāṃśo avadhārayituṃ śakyate na hi bāhyahiṃsā hiṃsety evādharmaḥ, kin tu niṣiddheti ato na kvacid vihitānāṃ daikṣapaśvādihiṃsānām adharmatvam iti ।।
ye tv evaṃjātīyakān apy aprayojakān hetūn prayuñjate, te sulabhaiḥ pratihetvādidoṣaiś ciraṃ bhrāmyanti śakyate hi pratihetur darśayituṃ, daikṣapaśuhiṃsā dharmaḥ vihitatvād agnihotrādivad iti prayojake hi hetāv evaṃjātīyakā doṣā nāspadaṃ labhante aprayojake tu sulabhā eva tad etad āha ye tv iti visrabdham iti kriyāviśeṣaṇam yathā viśvāso bhavati tathā prayuñjata ity arthaḥ ।। pratihetvādidoṣair bhrāmyantīty uktam tān eva doṣānupanyasyati teṣv iti pratihetus tāvad asmābhir ukta eva āgamavirodho apy evaṃvādinām āpadyata eva, āgamaikapramāṇatvād dharmādharmayoḥ kvacid iṣṭavighātaḥ kvacid alaukikavivāda iti ।। āgamavirodhodāharaṇaṃ tāvad āha niṣiddhatveneti idaṃ cānāgatāvekṣaṇanyāyena prāg evāsmābhir vyākhyātam iti ।। sarvalokaprasiddhyā ca pakṣabādho atra te dhruvam ।
iti ।। caturṇāṃ varṇānām adhikāraḥ, utāpaśūdrāṇāṃ trayāṇām iti saṃśaye caturṇām iti prāptam, catvāro api hi varṇāḥ svargaṃ kāmayanta iti svargakāmapadenābhidhīyante svargakāmaś cātrādhikāritayā jñāyata iti prāpte uktam apaśūdrāṇām adhikāra iti vidyāgnisādhyā hi te kratavaḥ anagnir avidvāṃś cāntimo varṇaḥ katham asau vaitānike karmaṇy adhikriyate nanu śrutyarthāvagatādhikārasāmarthyād eva śūdrasyāpy agnividyayor ākṣepo bhaviṣyati na avidhānāt traivarṇikasyaiva aṣṭavarṣaṃ brāhmaṇam upanayīta vasante brāhmaṇo agrīnād adhīta ity evamādibhir agnividye vihite na cāniyamenaiva te śūdrasyāpi bhaviṣyata iti śakyate vaktum ko hi pratilabdhavidyāgnisambandhas traivarṇikādhikārasampāditāsu kāmaśrutiṣu niyatakālavayovastham upanayanamādhānaṃ vā jadhanyavarṇasyopakalpayitum utsahate atas traivarṇikatvaprayuktam eva yāgādīnāṃ svargahetutvam na manuṣyatvamātreṇa śūdrasamavāyinā prayujyate tad yadi kaścid anumānakuśalaḥ prayuṅkte śūdrakṛto yāgaḥ svargahetuḥ manuṣyakṛtatvāt traivarṇikācaritayāgavad iti tasyāgamavirodhaḥ nanv āgamavirodha udāhṛta eva, kiṃ punas tadudāharaṇena ucyate pūrvam adharmatvānumānasya vaidikahiṃsāviṣayasya sākṣādāgamavirodho varṇitaḥ, vyaktam eva daikṣapaśuhiṃsā vidhīyamānatvād arthasādhanam ity etad avagamyate, katham asāv adharmo bhaviṣyatīti, codanālakṣaṇasyārthasya dharmatvāt iha tu śūdrakṛtasya yāgādeḥ svargahetutā na sākṣādāgamena pratikṣipyate kin tu traivarṇikādhikāralābhād arthād itaranirāsa iti viśeṣaḥ ।। kim idānīṃ naśvarāṇi bhuvanāni bhuvanasanniveśāś ca mahīmahīdharodadhiprabhṛtayaḥ satyam sarvam eva sāvayavaṃ vināśadharmakam, mahīmahīdharādayo api samāsāditasvāvayavasaṃyogavibhāgaviśeṣā bhāgaśo naśyanty eva niranvayam tu vināśaṃ na kasyacid abhyupagacchāmaḥ evaṃ mahābhūmer apy āvāpodvāpabhedān nāśo darśayitavyaḥ tathā yad api vaiśeṣikair jātimattvād aindriyakatvāc ca śabdānityatvam anumitaṃ, tad apy ayuktam etad dhi jātimattvādi vastusanmātranibandhanam eva nityānityasādhāraṇam, nānenānityatā sādhyate kim idaṃ vastusanmātranibandhanam iti, paramārthasannibandhanam ity uktaṃ bhavati paramārthasanta eva ghaṭākāśātmādaya indriyaviṣayā jātimantaś ca, na bhrāntisaṃviditāḥ śaśaviṣāṇādaya iveti ।। evam aprayojakasyāsādhakatvam uktam upasaṃharati tasmād iti ayam arthaḥ ya eva niṣiddhatvādir artho yasyādharmatvādes sādhanaśaktiyuktatvenāvagataḥ asmin saty amunā bhavitavyam itīdṛśyā śaktyāvadhāryata iti yāvat niyamyaśaktir eva hi sādhanaśaktir ity ākhyāyate, niyatāvagato hi niyāmakaṃ śaknoti nānya iti, niyamya eva gamako na prasaṅgānvito hiṃsātvādhiḥ niṣiddhatvenānvetum abhipravṛttenādharmatvena prasaṅgād dhi hiṃsātvam apy anvitam iti prasaṅgānvitaṃ hiṃsātvaṃ nādharmatvasya gamakaṃ bhavatīti ।।
athaikadeśadarśanād ekadeśāntaraviśiṣṭa ekadeśyanumānasya viṣaya iṣyate tan na anupāttatvāt na hy atraikadeśī kenacicchabdenopāttaḥ atas tadanupādānān nyūnaṃ lakṣaṇam ity āśaṅkyāha upātta iti yady api svaśabdena naikadeśyupāttas tathāpy ekadeśaśabdābhyām evārthād ākṣipyata iti na nyūnatvadoṣa iti ।। arthākṣepe kāraṇam āha aparārtha iti na hi dhūmādisvarūpamātram aparārthībhūtam ekadeśapadāspadaṃ bhavati na ca parasparāpekṣayaikadeśavācoyuktir upapadyate na hy agnyaikadeśo dhūma iti kasyacit pratipattir asti na cāgṛhīte agnau tadekadeśatayā dhūmo avagantuṃ śakyate gṛhīte ca tasminn anumeyābhāvaḥ ata ekadeśatvānupapattyaiva tadāśrayaḥ kaścid ekadeśy avagamyata iti siddham iti ।। nanv ākṣipyatām ekadeśaśabdābhyām ekadeśī tad ekatvaṃ tu kuto vagamyate ataḥ kvacid eva dhūmaṃ dṛṣṭvā kvacid ekadeśyantare anumānaṃ na syāt aikādhikaraṇyaṃ tv ekadeśayor na sidhyati, anupādānād ity ata āha sa eveti pūrvaprakṛtam ekadeśavān iti vivakṣitaikasaṅkhyam ekadeśinaṃ pratyavamṛśati sa eveti sa khalv eka evaikadeśī gamyagamakarūpaḥ ubhayātmakatvāt tasya hi tau nāma vakṣyamāṇātmānau staḥ, yaddvirūpatvam arhati nanv ekatvaṃ naikadeśino anupāttaṃ labhyata ity uktam na jñātasambandhasyety ekavacanenaivopādānāt ekadeśini hy anyapadā katvam ekavacanenopāttaṃ, pramātṛpakṣe api prathamoccaritenaikadeśaśabdena svāśraya ekadeśiny ākṣipte dvitīyāpekṣākṣaṇe api sa eva buddhau viparivartamānas tadāśrayatvenāvagamyate nānyaḥ tatparityāge kāraṇābhāvāt, tathā vyutpattidarśanāc ca yathā devadattasyaikatra kare kaṅkaṇam aṅgulīyakaṃ karāntara iti na bhinnaḥ karāśrayo avagamyate api tarhi devadatta eka eva atas siddham eka evaikadeśī gamyagamakarūpa iti ।। ubhayātmā san gamyagamaka ity uktam tāv evobhayātmānau darśayati asiddheneti yadi hy asāv ekadeśyasiddha eva syāt siddho vā, tadā na dvirūpatāṃ labhate sa tu dhūmavadādinā rūpeṇa pratyakṣasiddho agnimadādinā cāsiddha iti dvyātmakatvād ubhayopapattir iti āha astv arthād upātta ekadeśī sa caiko gamyo gamaka iti sa tu kathaṃ pramātṛbhir upādātavya iti na ca tadupādānaprakāraḥ kaścid bhāṣyakāreṇopāttaḥ ataḥ punar api nyūnatvam ity ata āha ātta iti tatra nāma viśeṣopādānam āśrīyate, yatra viśeṣavivakṣā na tv iha viśeṣo vivakṣitaḥ sa hy ekadeśī pramātṛvivakṣāvaśena pṛthagabhinno vaikadeśaśabdābhyām upātto bhavatu ubhayathānumānavyavahāradarśanād iti ।।
tam evobhayathā vyavahāraṃ darśayati anitya iti nigadavyākhyāto granthaḥ ।। anumābhaṅgapaṅke asmin nimagnā vādidantinaḥ । viśeṣe anugamābhāvas sāmānye siddhasādhyatā ।। ity ata āha ekadeśeti ayam abhiprāyaḥ daṇḍyādiśabdavad viśiṣṭaviṣayam evānumānam na ca sambandhagrahaṇābhāvaḥ sakalopādhiparityāgena dhūmavanmātrasyāgnimattayā sambandhāvagamād ity uktam asmābhiḥ asaty api sāmānye kenacid ekenopādhinānantānām api bhāvānāṃ sambandho gṛhyata eva yady api dhūmavān agnimān iti sāmānyato avagatam, tathāpy ayam asāv iti viśeṣarūpeṇa pratyabhijñānāt pramāṇaviṣayatvam apy upapannam ity uktam eveti kasmāt punarviśeṣaṇamātraparyavasāyy eva pramāṇaṃ neṣyate, ata āha na hīti ।।
asambhavam eva darśayati na dharmeti dharmamātraṃ hi sambandhagrahaṇakāle siddham iti bhavataivoktam iti evam eva dharmimātrānumāne svatantrobhayānumāne vā siddhasādhyatā darśayitavyety āha tatheti ।। dharmadharmyubhayeṣv evānumeyeṣu yathāsaṅkhyaṃ dūṣaṇāntarāṇy āha ekadeśasyeti ।। etad eva vivṛṇoti anityatvādaya iti pakṣaikadeśo hi liṅgaṃ bahvati na cānityatvākhyasya dharmasya svatantrapakṣīkṛtasya kṛtakatvaṃ dharma iti katham apakṣadharmo liṅgaṃ bhaviṣyati evaṃ dhvanimātre api svatantre pakṣīkṛte na kṛtakatvasya tenānugamaś śakyo darśayitum na hi yatra yatra kṛtakatvaṃ tatra tatra dhvanir iti niyamas sambhavati tathobhayasya dhvanyanityatvātmakasyobhayena pakṣadharmatvānugamātmakena na sambandha ity anāgataṃ sambandhaśabdaṃ pūrvāparābhyāṃ sambandhya tantreṇa vyākhyā kartavyeti samadhigataṃ tāvad dharmadharmyubhayeṣāṃ vyastasamastānāṃ na sādhyatvam iti ।। atha kasmād dharmadharmisambandha eva sādhyo na bhavatīty ata āha sambandha iti mitāv iti sādhanavākyam apadiśati na khalu parīkṣakas sādhanavākye sambandhavācinā kenacin nāmnā ṣaṣṭhyā vā sambandha upādīyate na hy evaṃ prayujyate, agniparvatayor asti sambandhaḥ dhūmavattvād iti nāpi parvatasyāgnir iti deśam eva tv agnyādinā viśiṣṭam anumimānā dṛśyante yad evaṃ prayuñjate, agnimān parvata iti sambandho api nānumīyata ity atītena sambandha iti na paraṃ pratijñāyāṃ nopādīyate, udāharaṇe api na tenānugamo liṅgasya nirdiśyate na hi bhavati darśanaṃ, yatra yatra dhūmas tatra tatrāgnisambandha iti bhavati tu yo yo dhūmavān sa so gnimān iti deśa eva nidarśanaṃ, tad etad āha na cāpīti iheti mitiṃ pratyavamṛśati etad uktaṃ bhavati na sādhanavākye sambandhas sādhyatayopādīyate nāpi dṛṣṭāntatayā nirdiśyate na cāyathāpratibhāsaṃ parīkṣakāṇāṃ vaktum ucitam iti ।।
sarvatra yaugikaiś śabdair dravyam evābhidhīyate । na hi sambandhavācyatvaṃ sambhavaty atigauravāt ।। iti ato anumeyāntarāsambhavād viśeṣaṇaviśeṣyabhūtau dharmadharmiṇāv evānumānasamadhigamyāv iti ।। vāvagantavya iti na kaścid viśeṣaḥ ubhayathāpi svatantrānumānābhāvād ity āha aṅgety avadhāryate antena ।।
atra dūṣaṇam āha atreti ayam abhiprāyaḥ laukikāni hi pramāṇāni lakṣaṇakārair api yathālokam evānugantavyāni na tu viparītam na hy agniḥ parvataviśiṣṭa iti loko budhyate api tu parvato agnimān iti tathā svayam anumānena pratipannam arthaṃ tenaiva paraṃ pratipādayanto laukikā dharmiṇā viśiṣṭam eva hetuṃ prayuñjānā dṛśyante, yathāgnyanumāna eva dhūmavattvād agnimān iti tac cedam agnau deśena viśiṣṭe numīyamāne nopapadyate viśeṣaṇatayā hi parvataviśiṣṭo agnir iti dharmiṇy upātte dhūmavattvād iti hetudharmeṇa tasya sambandho na sphuṭaṃ prakāśate dharmadharmitayāvagatasya hetutvam na ca guṇabhāvopātto dharmī hetudharmasambandham arhati, guṇānāṃ parasparāsambandhāt ato asmāt parārthahetuprayogaviśeṣād eva laukikānām īdṛśī pratipattir unnīyate yat svayam api dharmaviśiṣṭam eva dharmiṇaṃ budhyate na viparītam iti ।। anityatvasya dharmaḥ, kiṃ tarhi dhvaneḥ ato dharmy eva dharmaviśiṣṭaḥ svayaṃ pramātṛbhir avagamyate tathaiva parasmai pratipādyata iti yuktam iti yadi tūcyate, satyaṃ pradhānatayā dharmeṇa hetos sambandho vākyād avagamyate, liṅgabalīyastvena tu vākyaṃ bādhitvā dharmiṇaiva sambandhaḥ kalpayiṣyate hetudharmasya hi dharmiṇaiva sambandhayogyatā na dharmeṇa, ato dharmasambandhābhāvād dharmiṇaiva sambandho bhaviṣyatīty ata āha tatreti ayam abhiprāyaḥ satyam evaṃ dharmiṇā sambandhaḥ sidhyati kiṃ tvayam eva kleśo yadvākyasvarasabhaṅgo nāma ata evāha kalpyo asāv iti anyathāpratipannasyānyathākalpanaiva doṣa iti bhāvaḥ ।। nirākriyate kim atra sambandhasādhyatvaṃ punar upakṣipyate tadalam anena bālabhāṣiteneti ।। api ca agner deśaviśiṣṭatve sādhyamāne vakṣyamāṇasamastapakṣaprakārāṇām asambhavo apīty āha agner iti dūṣaṇāntarasamuccaye cakāraḥ etad iti vakṣyamāṇalakṣaṇapratinirdeśa iti tān eva pakṣaprakārān vaktuṃ saṃkṣipya pratijānīte viśiṣṭeti ।।
idānīṃ vibhajya tān eva darśayati yo agnir itītyantena nigadavyākhyāto granthaḥ vivekas tu pakṣāṇāṃ praṇihitair avagamyata iti ihacādyayor dvayoḥ pakṣayos siddhasādhyatā doṣaḥ siddho hi kvacid agniḥ, dṛṣṭapūrvo api pūrvadeśādhikaraṇas siddha eva kiṃ tat pra dhānena pareṣu tu pañcasu pakṣeṣu pramāṇāntaravirodha ity āha iha tv iti siddhasādhyatā suprakāśaiva ।। virodhaṃ prapañcayati vyāptir iti yat tāvat yo agniḥ so anena yukta ity uktaṃ tad ayuktam na hy anena deśena sarvāgnayo vyāpyante deśasyāvaibhavāt sarvāgnīnāṃ cātrāsannidhānāt, tadbhāvo hy atrābhāvena virudhyata iti ।। yo dṛṣṭo anena so athaveti yad uktaṃ tad dūṣayati nāpi pūrvasyeti dṛṣṭasyāpy agner anena deśena vyāptir na vidyata ity arthaḥ yo ayaṃ sa deśamātreṇety atra dūṣaṇam āha nāpīti deśairantena na hy eṣa puraḥsthito vahniḥ sarvair deśair viśeṣyate sarvatra tasyābhāvād iti pūrveṇa vāpy ayam ity atra virodham āha pūrveṇeti pūrveṇa deśenāsyāgner viśeṣyatā nāsty eva, pūrvadeśasyātrābhāvāt, asya ca tatra pūrvānubhūtasya tv agner deśamātreṇa sambandhaḥ puraḥsthitavahneḥ sarvadeśasambandhanirākaraṇenaiva tulyanyāyatayā nirākṛta iti na pṛthagupanyasya dūṣita iti ।। evaṃ saptasu pakṣeṣu nirākṛteṣv aṣṭamaḥ pakṣo avaśiṣyate etad deśaviśiṣṭo vā yo ayam agnir iti tannirākaroti etad iti ayaṃ puraḥsthito agnir anena deśena viśiṣṭa iti naitat sādhayituṃ śakyam na hy apratyakṣadeśo vahnir ayam iti nirdeṣṭuṃ śakyaḥ, nitarāṃ viśiṣṭatayā sādhayitum yas tu vadati smṛta eva vahnir anena viśiṣṭaḥ sādhyata iti, sa vaktavyaḥ svadeśakālavartty eva smaraṇena viṣayīkṛtaḥ katham asāv anena deśena viśeṣṭuṃ śakyaḥ tad evaṃvādinā nāpi pūrvasyety api nālocitam anavacchinnasmṛtāv api ca dharmo dharmiṇo viśeṣaṇam iti nedaṃ yuktisādhyam dharmāṇāṃ dharmiviśeṣaṇatayaiva sarvadāvagater ity alam aneneti deśa eva tu pūrvāvagato viśeṣyatām arhatīty abhiprāyeṇāha agner iti ।।
deśo viśeṣaṇaṃ bhavati pramitaṃ hi vastvapramitena dharmeṇa pramitsitaṃ bhavati kīdṛgdharmo ayam iti tathā ca deśa iti sa eva pramitsyate, pramīyate ca, na punaragnir iti nanu deśo api pratyakṣāvagata eveti katham asāv anumānasya viṣayo bhaviṣyatīty ata āha deśasyeti svarūpamātram eva hi deśasya pratyakṣeṇāvagatam, anumānena tu pāvakādiviśiṣṭatā tasyānumīyata iti na gṛhītagrāhitvam iti ato dharmy eva dharmaviśiṣṭaḥ prameyaḥ na dharmo dharmi viśiṣṭa ity āha tasmād iti ।। evaṃ ca deśa evāgniviśiṣṭaḥ prameyo avatiṣṭhate sa hi dharmī, tadāśrayatvād agneḥ na tv agniḥ, atadāśrayatvād deśasyety āha sā deśasyeti anye tu pūrvāvagatadhūmam apy agniviśiṣṭam anumānasya prameyaṃ manyante tad api sādhv evety abhiprāyeṇāha dhūmasyānyaiś ca kalpiteti sā prameyateti sambandhaḥ atra codayati nanv iti viśiṣṭo anumānasya viṣaya ity uktam nāgṛhītaviśeṣaṇanyāyena liṅgam api śabdavad viśeṣaṇamātraparyavasāyy eva yuktam śabdo hi viśeṣaṇamātra eva vartata ity ākṛtyadhikaraṇe vakṣyata iti ।। na ceti viśeṣyo api parvatādisvarūpeṇāvadhāritaḥ so api nānumeya ity āha viśeṣya iti ।। ato viśiṣṭatvenaiva rūpeṇājñānāt tasyaivānumeyatvam ity āha viśiṣṭatveneti atra codayati nanv iti dhūmo apy agniviśiṣṭo anumīyata ity uktaṃ, tad ayuktam pratijñārthaikadeśatvād iti ।।
pramāṇa tve phalābhāva ity uktam bhāṣyakāro hi buddhir eva pramāṇam iti darśayati yat kāraṇam asannikṛṣṭe arthe buddhir iti vadati na ca phalābhāvaḥ, hānāder eva phalatvāt na ca sajātīyam eva phalam iti rājājñā upayogād dhi sajātīyam asajātīyaṃ vā phalaṃ bhavaty eva astu vā sajātīyam eva phalaṃ hānādibuddhiḥ phalaṃ bhaviṣyati upakārādismṛtir vety abhiprāyeṇāha prameyadhīr iti ।। yadi bhāṣyakāraḥ prameyadhiyaḥ prāmāṇyaṃ manyate, kathaṃ tarhi dhūmādipramāṇatvābhyupagamaḥ ata āha pratyakṣeti uktam asmābhir vivakṣādhīnaṃ pramāṇatvam iti tad yadā dhūmādīnām eva prakṛṣṭasādhanatvam avagamyate, tadā tad eva pramāṇam bhāṣyakāreṇāpi buddhir vā janma vetyādinā pratyakṣāniyamaṃ darśayatā sarvatraivāniyamas tulyayā darśita eva ato na dhūmādiprāmāṇyābhyupagame bhāṣyavirodha iti ।। parārtham anumānaṃ tu svadṛṣṭārthaprakāśakam ।। sāraṃ tu vyavahārāṇāṃ pratijñā samudāhṛtā ।
taddhānau hīyate vādī taraṃs tām uttaro bhavet ।। iti sūkto vādivacanaprakāro dharmiṇam uddiśya sādhyadharmo vidhīyata iti ।। sarvam anupalabdhārthaviṣayam eva pramāṇam iti sūtritam etad api tadvyākhyānāvasare varṇitam eva ato vyākhyeyam asannikṛṣṭārthagrahaṇam ata āha asannikṛṣṭeti asyārthaḥ dvedhā hi sannikṛṣṭaṃ bhavati tadrūpapramitaṃ viparītanirūpitaṃ vā tadubhayajihāsayeyam asannikṛṣṭavāg iti kiṃ punas tannirākaraṇam ata āha pramitasyeti vyavahārārthaṃ hy apramitaparicchedāya pramāṇam apekṣyate na vyasanena sa ca sakṛtpramāṇavyāpārād eva siddha iti na pramāṇāntarāpekṣeti ।। tat kasya hetoḥ, na yadi pūrvānubhavād adya viśeṣaḥ, avāgamat khalv ayaṃ dhūmavān agnimān iti, na cāgnaye dhāvatīti katham anāśrayapratipanne agnau vyavaharatīti cet na prāg api dhūmavadāśrayatvenāvagamāt parvatamadhunā pratyakṣeṇa viśeṣato avagamyāgnaye vyavaharatīti cet kim asyāgnyarthinaḥ parvatapratyakṣeṇa tad ayam agnimattayā bodha eva pūrvabodhād vilakṣaṇo abhyupagantavyaḥ yat kṛto vyavahāraviśeṣa ity agṛhītaviṣayatvād anumānaṃ pramāṇam iti vaktavyam tad idam asannikṛṣṭagrahaṇenoktam ye tu smṛtyāśaṅkānirākaraṇam asya prayojanam āhuḥ, teṣāṃ bādhitaviṣayam apy anumānam āpadyeta na hi tannirākaraṇam avayavāntareṇa lakṣaṇagranthe kṛtam upalabhyate ato asannikṛṣṭagrahaṇam evobhayavidhasannikṛṣṭārthanirākaraṇārtham iti sādhvī vyākhyeti ।।
pratyakṣeṇa bādhyata iti yuktam na ca grāhyatā pratyakṣaviṣayā grāhyagrahaṇasambandhaviṣayatvāt talaḥ tasya ca pratyakṣāgocaratvāt śabdo hi pratyakṣaḥ na grāhyatā ata eva hy aśrāvaṇatāpakṣo api na pratyakṣeṇa virudhyata iti vakṣyate atrocyate satyam, nendriyaviṣayo grāhyatā, grāhyas tu tadviṣayaḥ tad iha grāhyāpalāpasyaiva pratyakṣavirodho darśitaḥ nirālambanānumānasyeti yāvat pratyayas tv agrāhyapadād upapannas tasyaivābhāvam abhidhatte kaś ca grāhyasya bhāvo anyad ato bhāvāt iyaṃ hi śaśaviṣāṇasyāgrāhyatā yan na bhavati tadabhāvād eva tatrāgrāhyatābhidhānapratyayau tad anena prakāreṇa śabdābhāvapakṣasyaiva pratyakṣavirodha upadiṣṭa iti na kiñcid anupapannam iti ।। anumānavirodhodāharaṇam āha teṣām iti teṣām eva śabdādīnām aśrāvaṇatvādyanumānaviruddhaṃ yo hy aśrāvaṇam anityaṃ vā śabdaṃ pakṣam icchati tasyāsau śīghrabhāvinā viparyayānumānena bādhyata iti idaṃ tu pratyakṣavirodham anye manyante tān nirākaroti na hīti śabdo hi pratyakṣaḥ na tacchrāvaṇatā grāhyagrāhakasambandho hi śabdasya śrāvaṇasya ca tvatalbhyām ucyate kṛttaddhitasamāseṣu sambandhābhidhānaṃ tvatalbhyām iti smṛteḥ sa ca na pratyakṣeṇa samadhigamyaḥ api ca atīndriyaṃ śrotraṃ, kathaṃ tatsambandhaś śabdasya pratyakṣo bhaviṣyati na hy aindriyānaindriyādhāras sambandhaḥ pratyakṣo bhavati vāyuvanaspatyor iva ato nāyaṃ pratyakṣavirodha iti ।। anvayavyatirekāv anumānam, tatprabhavas tu mānasaḥśrāvaṇatvavikalpaḥ, ato mānasapratyakṣa evāyam iti kaścit bhrāmyati sa vaktavyaḥ na bahirviṣayabodhe manaḥ svatantram iti varṇitam asakṛt yad yadīyanvayavyatirekāv anuvidhatte tattatkāraṇakam iti sarvakāryeṣu samadhigatam, anuvidhatte ca śabdajñānaṃ śravaṇam iti tattatkāraṇakam iti idam eva ca śabdasya śrāvaṇatvam yat tu jñānasya śravaṇajanyatvam ato anumānam evedam nanv anyatrāpy anvayavyatirekānuvidhāyinaḥ kathaṃ tatkāraṇakatvam avagantavyam, yan na mānasaṃ pratyakṣam āśrīyate, śrūyatām paśyāmo hi vayaṃ kumbhakāravyāpārānantaraṃ kumbhasambhavam udīkṣamāṇāḥ kāryakāraṇabhāvaṃ cakṣuṣaiva idaṃ hi kumbhasya tatkāryatvaṃ yā tadanantarasambhūtiḥ sa ca kumbhas tatsambhavaś cobhayaṃ cākṣuṣam eveti kim atra manasā ato yad yasmin sati bhavati, asati ca na bhavati, tattatkāraṇakam iti pratyakṣato viditavyāpter anumānam upapannam eva evaṃ ca prayogaḥ śravaṇapramāṇaprakāśyaś śabdaḥ tasmin saty evopalabhyamānatvāt yad evaṃ tattatprakāśyaṃ santamasa iva ghaṭaḥ pradīpaprakāśya iti idaṃ ca pratyakṣapūrvakārthāpattipūrvakam anumānaṃ tayā śrāvaṇatvasiddheḥ idaṃ ca siddhasarvāṃgatvād aśrāvaṇatvānumānād balavat yāvad dhi guṇatvasyāśrāvaṇatvena vyāptir grahītum iṣyate, tāvacchīghrajanmanā śrāvaṇatvānumānena vyāptisaṃvidaṃ pratibandhatā tasyotpattir eva nirudhyate evam evānityatvānumānam api yat kṛtakatvādihetukaṃ tad apy asiddhivyabhicārādidoṣān na śīghram upajāyata iti siddhāvayavaiś śīghrajanmabhir nityatvānumānair bādhyate yathā deśakālādibhinnā gośabdabuddhayas samānaviṣayāḥ gaur ity utpadyamānatvāt sampratyutpannagośabdabuddhivad hy astanoccarito vā gośabdo adyāpy asti gośabdatvād, adyoccaritagośabdavad ityādibhir iti ।। iti na śabdavirodhaḥ na hi tatra śabdapramāṇato arthaḥ nyāyagamyatvāt loka prasiddhis tu na śabdo na pramāṇāntaram api atu pratyakṣādyantargataiveti tadviruddhapakṣapradarśanenaiva pradarśiteti na śabdavirodhe antarbhāvayitum ucitā na hy acandraś śaśīti pakṣaś śabdena virudhyate na hi candraśabdaś śāṅkayos sambandhaṃ śabdo vadati yenātadvācyapakṣasya śabdavirodho bhavati sambandhavācyatve hītaretarāśrayaṃ bhavet abhidhānāt sambandhaḥ sambandhāc cābhidhānam iti tasmān naite śabdavirodhāḥ pūrvottaraśabdasāmarthyaparāmarśena tv ekaparityāgenetaraparigrahāc chabdavirodhatayā prasiddhā iti tantrāntaraprasiddhivibhāgas tridhā śabdavirodha ity ucyate paramārthena tu vedārthavacanaviparītārthapratijñaiva śabdena virudhyate tatra hi pratiṣṭhitaṃ śabdasya prāmāṇyaṃ śaknoti viparītapratijño vārayitum tac cānantaram ihaiva vakṣyāma iti ।।
vandhyātvam āspadaṃ labhate na ca gauṇo jananīśabda ity api vaktavyam ahaṃ yato jāta iti viśeṣaṇāt evaṃ viśeṣite pakṣe dharmyuktivirodha ity uktaṃ bhavati etac cābhyupagamavādenoktam na tu śrutismṛtyatirekīṇi jalpākavacanāni gauṇatvādibhis samīkartuṃ śakyante sarvadūṣaṇocchedaprasaṅgāt pramādājñānajāny eva hi dūṣaṇāni bhavanti teṣu kathañcit samādhīyamāneṣu na kiñcid dūṣaṇaṃ nāma bhaved iti ।। pūrvasañjalpavirodham udāharati bauddhasyeti anityaś śabda iti bauddhenokte kathaṃ kṣaṇikād agṛhītasambandhād arthapratyaya ity anuyuktena tenaiva yadā punar ucyate nityas tarhīti tadā tasya pūrvābhyupagamavirodhaḥ yady api cātra nyāyabalābalānusārī bādhyabādhakabhāvaḥ, tathāpy evaṃvidhā pūrvāparaviruddhā pratijñaivātmānaṃ na labhata iti na nyāyāvatāram apekṣate sambhāvito hi pratijñāyām artho nyāyena sādhyate asambhāvite tu nāyāpekṣā nāsty eva, svarasabhaṅguratvāt ataś śabdavirodha evainam antarbhāvayati śabdasandarbha eva hi tādṛśaḥ pūrvāparaviruddhaḥ pakṣaṃ vināśayatīti teṣām abhiprāya iti sarvalokaprasiddhivirodhasyodāharaṇam āha candreti atrāpi mahājanaviparītārthaś śabdasaṃsargaḥ svarasād eva bhajyate na pramāṇaṃ yāvadapekṣata iti śabdabādha udāhṛta iti ।। parokṣe gavi sādṛśyam upameyam pratyakṣe tu pratyakṣam eva ata eva jñātagogavayākāram iti kramo vivakṣita iti ।। arthāpattivirodham idānīṃ vivakṣan bhāṣyakārānusāreṇābhāvapūrvikāyās tāvadudāharaṇam āha geheti ।।
pratyakṣapūrvikām udāharati agnāv iti adāhaka iti atacchaktiyukta ity arthaḥ anumānapūrvikām udāharati śabde cānabhidhāyaka iti śabdaśravaṇānantaram arthapratītiṃ ceṣṭayānumāya tatra śabdaḥ kāraṇam ity unnīyate atas sarvakārakāṇāṃ kriyāvinābhāvād abhidhābhidhāno vyāpāraḥ, tadanupapattyā cārthāpattyā tacchaktisiddhir iti ।। tathendriyāpalāpapakṣo api pratyakṣapūrvikayārthāpattyā virudhyata ity āha śrotreti yady api pratyakṣapūrvikodāhṛtaiva tathāpi pakṣadoṣodbhāvanacchalenendriyāpalāpapakṣasyāpy ayaṃ doṣa iti vivakṣatā punastadvirodho abhihitaḥ atraivādiśabdenopamānapūrvikayā virodho darśayitavyaḥ yathā gavayopamitāyā gos tajjñānagrāhyaśaktyapahnava iti arthāpattipūrvikayā virodham udāharati śabdeti arthābhidhānānyathānupapattyā hi vācakaśaktim arthāpattyā pramāya punastadanupapattyārthāpattyantareṇa śabdanityatvam avagamyata iti ।। cānumeyam śabdenaiva tu somāṃśujātatvaṃ pūtīkānāṃ pratipādayatā kāryakāraṇayor aucityena sārūpyaṃ pratipāditam iti śabdāvagatakāryakāraṇaprabhavatvāt pūtīkānāṃ somasādṛśyopamānasya tadviparyayaḥ śabdapūrvakopamānaviruddho bhavati jyotiṣṭomikā hi dharmās satrāhīneṣu na bhavantīti pakṣa upamānopamānena bādhyate jyotiṣṭomopamānena hi te dvādaśāhaṃ gacchanti dvādaśāhopamānena ca satrāhīnāv iti yadā tv ātmendriyasādṛśyaviśiṣṭāni parendriyāṇy upamīyante tatra tanniṣedho arthāpattyupamānena bādhyate vedakāranāstitā śaśaśṛṅgādyabhāvasadṛśī na bhavatīti pakṣo abhāvapūrvakopamānena bādhyate dvayor apy abhāvenābhāve avagate sādṛśyam upamīyate arthāpattivirodhas tu ṣaḍvidho varṇita eva abhāvavirodhaṃ tv anantaram eva vakṣyāmaḥ ।। abhāvavirodham idānīm udāharati śaśaśṛṅgādīti ayaṃ ca pratyakṣābhāvavirodhaḥ yadā tv amuṃ rāśiṃ sūryo gato na veti cintyamāne gaṇitakuśalena gaṇitānumānābhāvān na gata ity avagate bhrānto gata iti vadati tatrānumānābhāvavirodhaḥ caityavandanādidharmatvapakṣas tu śrutyādyāgamābhāvaviruddhaḥ pūrvavanto darvīhomā iti tūpamānābhāvena virudhyate, na hi teṣāṃ kenacit karmaṇā sādṛśyaṃ kathañcid avagamyata iti palālakūṭakuñjarayos tu sādṛśyāstitāpakṣa upamānābhāvena virudhyate tathā śabde śrotradeśam anāgacchati śrotre ca śabdadeśaṃ dhvanyāgamanamātreṇaiva śabdaśravaṇopapatter yo arthāpatyā śabdaś śabdāntaram ārabhate tataḥ krameṇāntyaḥ śrotreṇa gṛhyate ity anyathānupapattyā pratijānāti tatpratijñā arthāpattyabhāvena bādhyate abhāvābhāvas tv evaṃ darśayitavyaḥ yadā hi kartrabhāvena vedānāṃ doṣābhāvo vagato bhavati tadā doṣavatpakṣasyābhāvābhāvena bādha iti ।।
ca vṛttavartiṣyamāṇayos saṅkīrtanaṃ karoti evam iti sārdhena śrutyarthākṣiptayor iti svarūpaṃ tāvat sarvatra śrutyartha eva tadviśeṣo apy arthākṣiptaḥ dharmadharmiṇor hi svarūpaṃ yena viśeṣeṇa vyāptaṃ tam ākṣipati tac cānantaram eva vakṣyata iti śrutyarthaś cākṣiptaś ceti vigraha iti ।। tatra dharmasvarūpabādho varṇita eveti tam akṛtvaiva tadviśeṣaṇabādham udāharati tṛṇādīti yo hi tṛṇādivikāradarśanād agnimaddhimaṃ sādhayati tasyābhāvena tāvaddharmasvarūpabādho bhavaty eva tadviśeṣaṇam apy uṣṇatvam arthākṣiptaṃ pratyakṣāvagatena śaityena bādhyate na ca vācyam anuṣṇo api vahniḥ prabhāsu dṛṣṭa iti katham arthākṣipto viśeṣa iti prabhāsv apy evaṃ vahnir uṣṇa eva, abhibhūtatvāt tu sparśo na gṛhyate, na punaruṣṇatāṃ jātu jahāti, svābhāvikī hi sā tasya na ca hime apy abhibhūtatvād agrahaṇam iti vācyam tadviparītaśaityopalmbhāt hetūpanyāsas tu pakṣadoṣābhidhānāvasare tadbījamātrapradarśanārthaṃ so ayam abhāvena dharmaviśeṣabādha iti ।। āgamena dharmisvarūpasvaviśeṣabādhaḥ na cātra śrutyupātta eva svaviśeṣa iti codanīyam arthākṣiptasyālpatayā vidhānārtham anuvādād iti ।। ubhayasyobhayavirodham udāharati ayathārtheti yadā hi sarvajñānāni mithyeti sādhyate tadā dharmadharmigrāhiṇor api jñānayor mithyātvāt tadviśeṣaṇagrāhiṇoś ca mithyātvād bhavaty ubhayasyaivobhayabādha iti ayaṃ ca dharmoktyobhayabādha iti śabdabādha eva niveśanīya iti samadhigataṃ tāvad ubhayoḥ svarūpabādha iti ।।
svayaṃ vā dṛṣṭo bhavati adhīrajñānam ity arthaḥ tatra dvayaviparyastodāharaṇam āha śaityād iti vahniśabdayor dvayor api śaityacākṣuṣatve vādiprativādinor viparyād asiddha iti ।। anyatarāsiddhodāharaṇam āha kṛtakatveti yadā vaiśeṣiko yājñikaṃ prati śabdo anityaḥ kṛtakatvāt guṇatvād veti hetuṃ prayuṅkte, tadāsau svarūpeṇa tasyāsiddho bhavati yadā tu svayam evaṃprakāraṃ hetuṃ paraṃ prati vadati tadā tasyāsiddhiḥ yathā nityaḥ śabdaḥ dravyatvād ākāśavad iti na hi vaiśeṣikāś śabdaṃ dravyam abhyupagacchanti guṇatvābhyupagamāt evaṃprakāra iti parāsiddhaprakāra ity arthaḥ ।। sandigdhāsiddham udāharati bāṣpādīti syādantena yadā hi dhūmo bāṣpādibhāvena sandihyate dvābhyām ekena vā kiṃsvid ayaṃ rajasāmudgamo bāṣpo vā dhūmo veti tadā dvayor apy anyatarasa vā sandigdhāsiddho bhavati evaṃ tāvat sandehaviparyayābhyām asiddhatodāhṛtā ajñānena tv aprasiddhārthapadaprayoge darśayitavyā tridheti vādiprativādyubhayais trayaḥ prakārā iti evaṃ tāvat svarūpato hetur asiddho bhavatīty uktam ity āha evam iti ।। āśrayāsiddhatāpy etair eva jñānādibhir vādiprativādyubhayāpekṣais tridhā bhidyata ity āha eta eveti ।।
pakṣadharmatayā jñātaḥ na cāprasiddhāśrayas taddharmatayā jñātuṃ śakyate śaityacākṣuṣatvayor api pakṣadharmatvāsiddhyaivāhetutvam siddhaṃ hi svarūpeṇa jale śaityaṃ rūparūpirūpaikārthasamavāyiṣu ca cākṣuṣatvam śabdā hi pakṣadharmatayā tu tayor asiddhatvam iti taddharmarūpābhiprāyeṇa svarūpāsiddhavacanam ata āśrayāsiddhāv api pakṣadharmatvāsiddher ahetutvaṃ yuktam eveti ।। tām idānīm āśrayāsiddhim udāharati sarvatreti asiddhāntena yadā hi bauddhaṃ prati sarvatra kāryopalambhād ātmanas sarvagatatvaṃ mīmāṃsakās sādhayanti, tadānyatarāsiddhāśrayo hetur bhavati bauddhasyātmano asiddher iti yas tu pramāṇagatim ajānāno laukikaḥ kaścid ātmani saṃśete, tasminn eva hetāv ucyamāne sandigdhāśrayo hetur ity āha laukikāder iti ātmani saṃśaya ity arthaḥ ādiśabdena satīrthikānām api yeṣām ātmani saṃśayaḥ ta upādriyante evaṃ saṃśayaviparyayābhyām āśrayāsiddhir uktā ajñānenāpy āśrayāsiddhir aprasiddhapadaprayoge darśayitavyā yasya hi pakṣavacanaś śabdo na prasiddhas taṃ pratyevaṃjātīyake hetāv ucyamāne ajñānenāśrayāsiddhir iti ।। siddhobhavati, tasyaiva tathāvidhasyāsiddhatāvacanaṃ vādino dūṣaṇaṃ bhavati nāsiddha iti vākpravṛttimātrād iti ।। nanu kim idaṃ dvayor asiddho asiddha iti, na hi vivadamānayor ekatrārthe sampratipattir bhavati, na hi janmasahasreṇāpi bauddho vedānām akartṛkatvaṃ manyate, mīmāṃsako vāpi kaṇṭhagataprāṇo api kṛtakatāṃ śabdasya tad evamādāv ubhayasampratipater abhāvān na hetubhāvo avatiṣṭhate ata āha itarad iti, ayam abhiprāyaḥ na dvayor asaṃpratipattir ity etāvataiva sādhanadūṣaṇayor anavakḷptiḥ yadi vādinā prayukte sādhane prativādinā cāsiddhatva udbhāvite vādinā tatsādhanaṃ sādhyate, tato bhavati sādhanam yadi tu paramārthopapattyabhidhānena prativādinā nirākriyate tatas tasya dūṣaṇaṃ sidhyati tatpramāṇatas siddhir evātropayujyate nobhayābhyupagamaḥ dvābhyāṃ yo asattvato jñāta ity api pramāṇasiddhyabhiprāyeṇoktam, nābhyupagamamātrāpekṣayā yad dhi pramāṇena sādhyate bādhyate vā tatra prāyeṇobhayasampratipattir dṛṣṭeti asattvato jñātāpekṣayetaracchabdaḥ yad vādinā sattvena jñātaṃ bhavati prativādinā ca vaiparītyena, tadvādinā sādhyamānaṃ sādhanaṃ bhavati etac ca jalpanyāye sthitvoktam vāde tu dvayor api sampratipattir bhavaty eveti na caivam anyatarāsiddhir adūṣaṇam, yāvat tu yādī na sādhanaṃ sādhayati, tāvad anyatarāsiddhyā nigṛhyate, sādhite tu tasmin dūṣaṇaṃ parihṛtaṃ bhavatīti ।।
tat kasya hetoḥ pratītikramānusāreṇa prabhātā hi prathamaṃ pakṣaṃ pratyeti, tato hetum apekṣate, tato dṛṣṭāntavacanam, ato asatpakṣanirākaraṇārthaṃ prayuktam asannikṛṣṭapadam eva tāvad upavarṇitam tato hetupadam ekadeśadarśanād iti, tato jñātasambandhasyeti dṛṣṭāntavacanam dṛṣṭānte hi hetos sambandho jñāyate ata eva dṛṣṭāntadoṣā api sādhyahetuvikalatvādayo anena nirākriyante tadvaikalye api svayaṃ sambandho jñātuṃ parasmai pratipādayituṃ śakyata iti kiyantaḥ punas saṃśayahetavaḥ, ata āha traya iti ।। tān eva trīn prakārān darśayati sann iti sādhyatadabhāvayos san sādhāraṇo abhidhīyate yathā prameyatvaṃ nityānityatvayoḥ dvābhyāṃ sādhyatadabhāvābhyāṃ vyāvṛtto asādhāraṇaḥ kṣiter eva gandhavattvam vyāvṛttaṃ hi tat sakalasajātīyavijātīyadravyāntaraguṇakarmabhyaḥ dvau viruddhārthasambandhāv iti yau viruddhāvyabhicārīti parair abhihitau, tau cānantaram evodāhāryāv iti neha vyākhyāyete iti ।। tatra sādhāraṇaṃ tāvadudāharaṇaiḥ prapañcayati prameyeti ete ca dharmās sādhyatadabhāvayos sādhāraṇā ity arthaḥ ।। na tv ekasyopayogo asti dūṣaṇodbhāvanaṃ prati ।
tyajyate sādhane caivaṃ sādhāraṇyād viśeṣataḥ ।। ।। āha astv asādhāraṇaṃ gandhavattvaṃ, kathaṃ tu saṃśayahetuḥ, yuktaṃ hi pakṣadvayāv alambī sādhāraṇo dvayor anavasthādhiyam ādadhāno yatsaṃśayahetur iti, asādhāraṇas tu dvābhyāṃ vyāvṛtto naikatrāpi dhiyam upajanayitum alam iti katham asya saṃśayahetubhāvaḥ, ata āha niścayeti hetor hi niścayajanane anyayavyatirekāv aṅgam anyatarāpīye api na niścayāya hetuḥ paryāpto bhavati tad yathā sādhāraṇo anvayasanātho api vinākṛto vyatirekeṇa na niścayāya prabhavati, evam evāsādharaṇo api niścayasyaikenānvayanāmnāṅgena vikalas tam akurvan saṃśayahetutāṃ pratipadyata iti ।। tenājñānam asiddhebhyo jijñāsānanyagāminaḥ । sāmānyāt saṃśayo yuktas tathā sa pratisādhanāt ।। iti
anaikāntikam evainaṃ śākyāḥ prāyeṇa manvate । ubhayasmān nivṛttatvād ubhayatrānuvṛttivat ।। iti idaṃ ca vārttikakṛtaiva pradeśāntare svayam upanyasya yathoktadūṣaṇair dūṣitam eveti ।। kiṃ punarudāhṛtānāṃ svābhāvikam eva saṃśayahetutvaṃ nety āha sandigdheti ।।
pratipadyate vyāptaṃ hy amūrtatvaṃ niṣkriyatvena na hy amūrtaṃ gaganam ātmā vā parispandate na caivaṃ tadvatāṃ rathādīnām amūrtatvaṃ dṛṣṭam iti ।। asādhāraṇasya nirṇaye hetutvaṃ darśayati kṣityekadeśeti gandhaviśeṣadarśino hi viditavyāpteḥ kṣityekadeśasiddhatve bhavatyānumāniko nirṇaya iti ।। viruddham artham ekaiko na vyabhicaratīti viruddhāvyabhicārīty ucyate tad astu na tv ekaḥ saṃśaye hetur ity uktam ata eva vārtikakāreṇa dvau viruddhārthasambandhau saṃśayahetū iti dvivacanāntenaiva nāmnāṃ saṃśayahetubhāvo darśitaḥ ihāpi viruddhāvyabhicāritety etāvad evoktam na tu viruddhāvyabhicārī saṃśayahetur iti tad atra yogyatayānayor viruddhāvyabhicāriteti vyākhyeyam dvau viruddhāvyabhicāriṇāv iti yāvad iti ।। sādhāraṇyān na naitasya bhedaḥ kaścana vidyate ।
aṃśābhyāṃ samudāyo hi sādhāraṇapade sthitaḥ ।। iti na ca vācyaṃ dvayasyānanvayād asādhāraṇa evāyam iti yadi hy ekena dvayaṃ prayujyeta tato bhaved apy evaṃ, pratyekam anvitau dṛṣṭau dvābhyāṃ prayuktau nānanvitāv iti śakyate vaktum api cāsādhāraṇatve saṃśayahetubhāvo nopapadyetaṃ tasya nirākṛtapūrvatvāt atas sādhāraṇa evāyam iti vayaṃ tu jātyantaram eva sādhīyo manyāmahe yathā hi na dvayam ekena prayuktam iti nāsādhāraṇatvam evaṃ sādhāraṇatvam api na syād eva kiṃ khalv atra sādhāraṇam ekaikasyaikaikena vyāptasyaikaikena prayogāt, aṃśatas sādhāraṇasya ca samudāyasyāprayogāt ata eva cātra sādhāraṇād bhedena pratihetu viruddhayos saṃśayahetutvam uktam itarathā tenaiva gatatvān na pṛthagupādīyeta saṃśayajananaprakāro api cātra bhidyata eva sādhāraṇo hy ubhayadṛṣṭas tu pratītimādadhānas saṃśayahetur imau tv ekaikaśyenobhayam upasthāpayantau saṃśayahetū iti vārtikakāreṇāpi sādhāraṇapade sthita ity uktam, na sādhāraṇa eveti ।। nāraṃ spṛṣṭvāsthi sasnehaṃ savāsā jalam āviśet । iti rudro hi mahāvrataṃ cacāra sa etacchavaśīrṣam upadadhāreti tv arthavādamātraṃ na śavaśirodhāraṇavidhiḥ atra ca pratyakṣādīny eva yathāsvam arthaṃ sādhayantīti sādhanapadenocyanta iti kathaṃ punaḥ pratyakṣādīny eva pratijñābādhanāyotsahante teṣv api sāmānyato darśanena bādhasya śaṅkyamānatvād ata āha bādhavarjanād iti na tāvat teṣu bādho dṛśyate, kadācid bādhasambhāvanā tu na teṣāṃ prāmāṇyam utsārayatīti ।।
viruddhayor anekatvaṃ saṃśayahetutve hetuḥ, api tarhi parasparaviruddhārthopaplāvakatvam eva viruddhau hi dvābhyāṃ dvāv arthāv ekatropaplāvitāv iti tatra saṃśerate, na tu hetvanekatvāt saṃśayahetvor api pratyekam avagatayor ubhayasamāveśād eva kvacin nirṇayo dṛṣṭaḥ yathā ūrdhvatākākavattvayoḥ kevalā hy ūrdhvatā sthāṇupuruṣasādhāraṇī nānyataranirṇayāya prabhavati kākanilayanasahakṛtā tu saiva sthāṇur ayam iti niścāyayati tad atraikasyaiva saṃśayahetutvaṃ dvābhyām eva tu nirṇaya ity aprayojakaṃ saṃśayahetutve dvitvaṃ, viruddhānekasādhyatvam eva saṃśayahetuḥ yathā khalv eka eva sādhāraṇas sapakṣavipakṣayor vartamānas saṃśayahetur bhavati evaṃ viruddhārthasyāpi hetudvayasyāṃśābhyām ubhayavṛttir eva saṃśaye kāraṇam iti na taddvitvena hetutvanirākaraṇaṃ yuktam ity āha kvacid iti nanu yuktaṃ tāvadūrdhvatayā sthāṇupuruṣasandeho bhavatīti, kākavattāmātreṇa na saṃśayo dṛṣṭapūrvaḥ satyam yas tu kākavattāmātreṇa sthāṇuṃ siṣādhayiṣati tasyāsau kevalā saṃśayahetuḥ, ūrdhvatāsanāthā tu nirṇāyikety etāvad eva vivakṣitam ity adoṣa iti api ca avirodhinoḥ pratyekaṃ saṃhatayor api kvacid arthe sādhye hetubhāvo dṛśyate yathaikasminn eva śābdasya jñānasyānumānatve nvayavyatirekajatvapratyakṣānyapramāṇatvayoḥ, śakyate hi tābhyām aikaikaśyena samastābhyāṃ cānumānatvaṃ sādhayitum dvitve ca hetvābhāsatvakāraṇe naikasmin sādhye anekahetavaḥ prayujyeran prayoktāras tv ekam eva sādhyaṃ kiñcānyad itaś ceti nānāsādhanais sādhayanto dṛśyante tasmād virodhanibandhana eva saṃśayaḥ, na tu nānātvanibandhana ity abhiprāyeṇāha pratyekam iti pūrvaṃ tu pratyekaṃ saṃśayahetvor eva militayor nirṇayahetutvam uktam atra tu pratyekaṃ gamakāv api saṃhatau ca gamakāv iti pratipāditam iti ।। pi saṃśayahetuḥ viparītaprakārān pratijānāti - ṣaḍhā viruddhatām āhur iti dharmadharmisvarūpasvaviśeṣobhayasvarūpasvaviśeṣaiḥ ṣaṭprakārāṃ viruddhatām eke bruvata ity arthaḥ anye tūbhayavirodhayoḥ pratyekapakṣānatirekāt cāturvidhyaṃ pratipannā ity āha caturdhā veti vayaṃ tu iṣṭavighātamātreṇaikam eva prakāraṃ saṅgirāmaha ity āha ekadhāpi veti pūrvoktapakṣadvayanivṛttāv api vāśabdaḥ api vā śeṣabhājāṃ syād iti pakṣabādha eva viruddhatve kāraṇaṃ kim avāntarabhedopanyāseneti triṣv api ca prakāreṣu śrutyarthopāttasya pratijñātārthasya bādhāyāṃ viruddhatām āhur ity āha śrutyarthoktasyeti dharmadharmyubhayasvarūpaṃ śrutyuktaṃ, tadviśeṣās tu prāyeṇārthoktāḥ te ca svarūpasvaviśeṣāḥ pratijñārthaśabdenopādīyante sarve hi te vaktur abhipretāḥ na tu dharmādiviśeṣās sākṣāt pratijñāyām antargatāḥ tad asmin pratijñārthe hetunā bādhyamāne hetor viruddhatā bhavatīti tatpunar idaṃ vipratiṣiddham iva manyāmahe kathaṃ hi pratijñārthe hetunā bādhyamāne hetur viruddho bhavati sa hi pratijñārthaṃ viruṇaddhīti viroddheti vaktum ucitaḥ, bādhaka iti vā na cāyam eva pratijñārthena bādhyate yadviruddho bhavet prasiddhatvādasya prasiddhaṃ hi ghaṭasya kṛtakatvaṃ, na tadaprasiddhayā nityatayā bādhituṃ śakyam ato bādhaka ity evāyaṃ vaktavyaḥ vārtikakṛtā tu paraprasiddhimātreṇa viruddha ity uktam iti veditavyam iti tatra dharmasvarūpabādhena tāvad viruddhatām udāharati nityatve iti ।। bhidhatte tato viśiṣṭam api cārthaśabdo vyabhicarati, ajñātasambandhasya tadanavagateḥ svarūpaṃ tu na kadācid vyabhicarati sambandhāvadhāraṇāt prāg api tadavagamāt, avyabhicārī ca śabdārtha iti yuktam ataḥ svarūpaṃ tāvadavaśyābhidheyaṃ śabdānāṃ, tadabhidhānottarakālaṃ tu viśiṣṭābhidhānam api bhavatu nāmeti evaṃ prasādhyānte prayogam āhuḥ śabdasvarūpaṃ sambandhāvadhāraṇāt prāgarthavad vibhaktisambandhāt, agṛhītasambandho api hi svādivibhaktiyuktān śabdānavagacchati yadā ca vibhaktiyogaḥ tadārthavattvaṃ dṛṣṭaṃ yathā sambandhagrahaṇāt paścād iti kathaṃ punar evaṃ prayujyamāne dharmaviśeṣabādho bhavaty ata āha svarūpeṇeti cāśrita iti yadā hi svarūpeṇārthenārthavattvaṃ prathamam āśrityārthavattāmātraviśiṣṭaṃ sādhyate, tadārthād idam avagamyate svarūpārthavattvam asya siṣādhayiṣitam iti evaṃ ca bhavaty arthākṣiptasya dharmaviśeṣasya bādha iti kathaṃ punas svarūpeṇeti cāśrite dharmaviśeṣo bādhyate ata āha asvarūpeti vibhaktimattvaṃ hi svarūpātirekeṇārthāntareṇārthavattvam avinābhāvabalena śabdasyāvagamayati, sambandhagrahaṇāt paścād arthāntarasya darśanāt ato vyāptibalena tad eva vibhaktimattayā sādhyate ato arthavattāyā viśeṣaṃ svasvarūpārthavattvaṃ hetur ayaṃ viruṇaddhīti bhavati dharmaviśeṣabādha iti ।। dharmisvarūpabādhodāharaṇam āha ihapratyayeti yadā hi samavāyaṃ dharmiṇaṃ kṛtvā tasya dravyādivyatirekas sādhyate, ihapratyayahetutvaṃ ca hetur ucyate ihāyaṃ ghaṭa iti saṃyogo dṛṣṭāntaḥ, tadā dharmisvarūpabādha ity abhiprāyaḥ ।।
kathaṃ punar atrodāharaṇe dharmisvarūpabādhaḥ, ata āha atrāpīti atrāpy udāharaṇe dharmisvarūpasya samavāyātmano vaiparītyāpādanād dhetor viruddhatā bhāvati ihapratyayahetutvaṃ hy asamavāyātmana eva dṛṣṭam iti tādrūpyaṃ virundhyād iti dharmisvarūpabādha iti ।। asminn eva ca dharmiviśeṣabādho api darśayitavya ity āha yac ceti samavāyo hi sattāsāmānyavadekarūpa iti kāṇādā manyante so apy asya viśeṣaḥ saṃyogavadbhedāpatter bādhyata iti bhavati dharmiviśeṣaviruddho hetur iti ।। ubhayasvarūpabādhāyām udāharaṇam āha nityam ātmāstiteti yadā kaścit sautrāntikaṃ pratyevaṃ sādhayati ātmā nityaḥ niravayatvāt vyomavad iti, tadā dharmadharmidvayasya bādhanaṃ bhavati sautrāntikasya hy avayavābhāvo vyomnyabhāvenaiva sambaddho abhimata ityātmano api tadvadabhāvaṃ gamayet, āvaraṇābhāvamātraṃ hi nabhaḥ, na punas tattvāntaram iti bauddhā manyante ato anavayavatvād ātmanaḥ svarūpasya taddharmasya ca nityatvasya bādhād ubhayabādha iti ।। hi khaṭvādau mahābhūtasaṃhataśarīrapārārthyena saṅghātatvād iti hetur vyāpto dṛṣṭa iti saṃhatapārārthyam eva sādhayet ātmānaṃ ca prati pārārthyaṃ sādhayitum abhimatam, tan na sidhyet so ayaṃ tāvat pārārthyasya dharmasya yo viśeṣo abhimata ātmapārārthyaṃ sa tāvad bādhyate cakṣurāder api dharmiṇo yo viśeṣa āhaṅkārikatvaṃ nāma so apy anenaiva hetunā bādhyate saṃhatātmakatvaṃ hi śayanādāvanāhaṅkārikatvena vyāptaṃ dṛṣṭam, bhautikā hi te, atas tannidarśanena cakṣurādayo api bhautikā bhaveyuḥ āhaṅkārikāṇīndriyāṇīti kāpilās saṅgirante, teṣāṃ cāyaṃ prayogaḥ tad ayam arthaḥ saṃhatapārārthyabhautikatvābhyāṃ vyāpto hetur yasmin śayane tatrātmapārārthyam asiddham iti dharmaviśeṣabādhanaṃ tāvad bhavati dharmiviśeṣabādho api bhautikavyāptyā sūtrito anantaram eva vivariṣyata iti na kevalam ātmapārārthyaṃ na sidhyati, asaṃhatarūpātmapārārthye ceṣṭe vyāptibalenātmano api saṃhatatā prāpnotīty āha asaṃhateti anena cāniṣṭāntarāpattir āpāditeti veditavyam etad uktaṃ bhavati nānena hetunāsaṃhatarūpātmārthatā sidhyati pratyuta saṃhatataivātmano bhaved iti ।।
dharmiviśeṣabādhaṃ vivṛṇoti anāhaṅkārikatvam iti vyākhyātacaraṃ cedam ।। jñātasambandhavācā ca trayo atrāniyatādayaḥ । hetudṛṣṭāntayor doṣā bhāṣyakāreṇa vāritāḥ ।। iti atas tannirākaraṇārthaṃ dṛṣṭāntavacanam eva tāvad avatārayati gamakasyeti vyāptipradarśanāya dvividho dṛṣṭāntas tāvad sādhanavākye darśayitavyaḥ sādhyaḥ pakṣaḥ tatsādharmyavaidharmyābhyāṃ yo dṛṣṭāntaḥ sa pratipādyata ity arthaḥ ।।
udāharaṇasādharmyāt sādhyasādhanaṃ hetuḥ । iti sādhyasya prajñāpanavacanam iti yāvat tasya cārtho liṅgam eva tac coddiśya sādhyopādānaṃ sādharmyadṛṣṭānta iṣyate yo yo dhūmavān sa so agnimān iti yāvad iti kim evam upādīyamāne sidhyaty ata āha uddeśya iti uktaṃ vyāptipradarśanāya dṛṣṭāntavacanam iti evaṃ copādīyamāna uddeśyo dhūmādir vyāpyatayā kathito bhavati itaraś copādeyo agnyādir vyāpakatayeti vyāptyānuguṇyāt saphalam evam upādānam ity uddeśyopādeyayor vyāpyavyāpakatvaṃ bhavatīty uktam ।। kīdṛśaṃ tu tayos svarūpam ata āha yadvṛtteti yadvṛttatadvṛttābhyāṃ yattatpariniṣpannānāṃ yo ya ityādiśabdānām upādānam, tad ayam artho bhavati yadyad yadvṛttena saṃyuktaṃ prathamaṃ prayujyate pradhānaṃ ca taduddeśyaṃ, tattadvṛttayuktaṃ ca paścāt prayujyamānaṃ sa so agnimāneveti caivakāreṇa yuktaṃ tadupādeyam sarveṣv eva ca grahavrīhyādisammārgāvaghātādiṣūddeśyopādeyeṣv ayam eva viveka iti veditavyam iti ।। kiṃ punar evaṃ prayoganiyame prayojanam, vivakṣāparatantrā hi śabdāḥ, te yathā tathā vā prayuktā yathābhiprāyaṃ vartiṣyanta eva ata āha vadatīti na vaktrabhiprāyaparatantrāḥ śabdāḥ, svābhāvikyaiva tu śaktyā kecid eva kvacid evārthe vartante, ato na vivakṣānusāreṇeṣṭasiddhir bhavatīti vācya eva dṛṣṭāntavacanavinyāsaprakāra iti ।।
yadi tarhi svatantrāś śabdāḥ atathāsthite apy arthe śabdānusāriṇīṣṭasiddhir bhaved ata āha sādhyahetutvam iti ayam abhiprāyaḥ nārthaśaktiś śabdaśaktim anurudhya pravartate, na ca śabdaśaktir arthaśaktim, ato na yathā vaktrabhipretārthānusāriṇī śabdaśaktiḥ, evaṃ na śabdānusāriṇyarthavyavastheti, arthādīnāṃ kṛtakatvānityatvādīnāṃ vyāptiśaktyanurodhād eva sādhyahetubhāvo bhavati na śabdānurodhād iti ।। kṛtakatvasya hetutvaṃ na syāt aniṣṭasyaiva tu nāśitvasya bhaved ity evaṃjātīyakāniṣṭaprayoganivāraṇāya yukto dṛṣṭāntaprayoganiyama iti etad evopasaṃharati tasmād iti hetutvasammataḥ kṛtakatvādivyāpyatvarūpeṇa vācya ity arthaḥ ।। arthānāṃ śabdatantratve yad bhavati tad darśayati yadetipādarahitadvayena asyārthaḥ yadā hi vyāptiśaktyanusāreṇaivārthānāṃ sādhyahetutvaṃ tadā yady api vaktrā na sahabhāvamātraṃ darśitaṃ, kin tu samyag eva dṛṣṭāntavacanam, arthās tu na tadanurūpavyāpyavyāpakabhāvenāvasthitā iti dṛṣṭāntābhāsatā bhaved iti vakṣyamāṇena sambandha iti yathā nityo dhvanir amūrtatvād iti prayoge karmavat paramāṇuvad ghaṭavad vyomavad iti dṛṣṭānteṣu yathāsaṅkhyaṃ paramārthatas sādhyahetūbhayavyāptiśūnyatayā karma khalv anityam iti tat sādhyabhūtayā nityatayā śūnyaṃ, hetus tv amūrtatvād iti tatra vidyata eva paramāṇavas tu mūrtā iti teṣu hetuśūnyatā, sādhyaṃ tu nityatvaṃ teṣu vidyata eva ghaṭe tu na sādhyaṃ nityatvaṃ nāpy amūrtatvaṃ hetur ity ubhayaśūnyatā vyomni tu dṛṣṭānte vyāptiśūnyatām uttaratra svayam eva vivariṣyati atraiva ca vyomavad iti dṛṣṭānte tadasadvādinaṃ sautrāntikaṃ prati prayujyamāne dharmyasiddhyā dṛṣṭāntābhāsatā bhavatīty āha tadasadvādinam iti ।। vyomnaḥ sadbhāvo bhavet, tac ca hetusādhyadvayayuktaṃ nityatvād amūrtatvāc ca tathāpi karmādiṣv amūrteṣu anityeṣv ālocyamāneṣu hetor vyāptir nāstīti īdṛśasyāpi dṛṣṭāntasya varjanam eva ayam api na sādhyasiddhaye samartho yata iti ।।
vyākhyātaḥ sābhāsas sādharmyadṛṣṭāntaḥ vaidharmyadṛṣṭāntamataḥ paraṃ vyākhyāsyati tatraitad eva tāvat prathamaṃ vaktavyam kiṃ sarvadaiva sādharmyavad vaidharmyavacanaṃ kāryaṃ na veti tatra tāvad vyatirekapradhānavādinas sarvadā vācyam iti ye vadanti tān pratyāha vyāptyā sādharmya ukta iti evaṃ hi manyate vyāptiprajñāpanāya hi dṛṣṭāntavacanam, sā cet sādharmyavacanena jñāpitā kiṃ vaidharmyavacanena sādharmyaṃ cāvaśyam eva vacanīyam anvayaprajñāpanāya, tatpradhānatvād anumānasya vyatirekasyāpi tanmukhenaiva siddheḥ itarathā duradhigamatvāt ato yadi vyāptyā sahitaṃ sādharmyam uktaṃ, alaṃ vaidharmyavacaneneti kadā tarhi vaidharmyaṃ vācyam ata āha sahabhāvitvadṛṣṭyeti pādatrayeṇa yadā hi vaktrā samyag eva dṛṣṭānta ukte paraḥ śrotā jānāti yathā hetusādhyayos sāhityamātram anenoktaṃ na vyāptir iti, tadā sādhyābhāve hetvabhāvaṃ jñāpayituṃ vaidharmyeṇeṣṭasādhanam iti vakṣyamāṇena sambandha iti yadā khalv abhyastavaidharmyas tam evāpekṣate na sādharmyadṛṣṭāntaṃ tadā ca vaidharmyeṇeṣṭasādhanam ity āha taṃ vā nāpekṣate yadeti yadā vā vaktā suśikṣitavaidharmyas sādharmyaṃ vaktum ajānānas tena sādharmyadṛṣṭāntena sahabhāvamātram eva śuddhaṃ vyāptihīnaṃ kathayati, tadāpi paryanuyuktena tenaiva vaidharmyeṇeṣṭasādhanaṃ kāryam ity āha vaktā veti ।। viparītānvayam iti nanv anvayavaiparītye sa eva yathāvat pratipādyatāṃ kiṃ vaidharmyavacanena satyam evam apīṣṭaṃ sidhyaty eva, kin tu bhrāntair idam asmābhir uktaṃ sādhyābhāve hetvabhāvo vivakṣita iti vaidharmyeṇāpi tāvad iṣṭasādhanaṃ bhavaty eveti yat tu tatpūrvaṃ sāhityamātram uktaṃ tadvaidharmya evopayujyate tasyaiveṣṭaṃ sādhayato anugrahe vartate ity āha sāhityamātram iti ।। evaṃ tāvad vaidharmyavacanasyāvasaro darśitaḥ, tadvacanaprakāram idānīṃ darśayati vyāpyavyāpakabhāvo hīti ।। vaiparītye kāraṇam āha dhūmabhāva iti yadā hi dhūmabhāvo agnibhāvena vyāpto bhavati tadānagnir agnyabhāvas tato dhūmāt pracyutas sannadhūme dhūmābhāva eva bhavatīty evaṃ tāvad vyāpto bhavati yo hi yasmin sati bhavati asati ca na bhavati sa tanniyatas tadvyāpta ity ucyate yathā dhūmo agnāv eva bhavannagninā vyāpta iti siddho abhāvayor vyāptiviparyaya iti ।।
yata eva cābhāvayor īdṛśo vyāpyavyāpakabhāvaḥ ata eva bhāvayor abhimatavyāptisiddhir ity āha tathānagnāv iti anagnāv agnyabhāve dhūmābhāvena vyāpte dhūmas tatra virodhivyāpter alabdhāvakāśo agnāv eva bhavatīty evaṃ tadvyāpyatā tasya sidhyati tatheti yathā bhāvavyāptyapekṣayābhāvavyāptiḥ evam abhāvavyāptyapekṣayā bhāvavyāptir ity arthaḥ na caivam itaretarāśrayatā, bījāṅkuravadanāditayopapatter iti ।। kiṃ punarabhāvayor vyāptiviparyayāśrayaṇe prayojanam ata āha vyāpakau tv iti yadā hi ya eva bhāvo vyāpakas tadabhāva eva vyāpakatayā vaidharmyadṛṣṭānta ucyate tadā tato vyāpyād dhūmāder naiva vipakṣasyānagnyādeḥ pracyutiḥ kathitā bhavet tatkathanārthaṃ ca vaidharmyavacanaṃ prayojanaṃ bhavet na hi yatra dhūmas tatrāgnir itivat yatra dhūmābhāvas tatrāgnyabhāva iti kathyamāne vyāpyād dhūmād anagner vipakṣasya nivṛttir darśitā bhavatīti ato dhūmenāgniṃ siṣādhayiṣatā vaidharmyadṛṣṭāntenāgnidhūmābhāvayor vyāptiviparyayo vācya ity āha tasmād iti vācyo antena yatrāgnir nāsti tatra dhūmo nāstīty evaṃ yadvṛttatadvṛttābhyām uddeśyopādeyabhāvo darśayitavya ity arthaḥ sa cānagnir adhūmena vyāpta ucyamāno nānyathā vācyaḥ, kin tu sādharmyoktenaivoddeśyopādeyaprakāreṇety āha na cānyatheti prakāraś cānantaram evokta iti ।। anyathāvacane doṣam āha anagnyadhūmasāhitya iti yathaiva sādharmyadṛṣṭānte svaśaktyā śabdo arthaṃ vadati nārthaśaktim anurudhyata iti sāhityamātravacane vyāptiviparyaye vā neṣṭaṃ sidhyatīty uktam, evam ihāpi bhavatīti bhāvaḥ ।। yad iti nityo dhvanir amūrtatvād ity atraiva prayoge yadaivaṃ vaidharmyam ucyate yannityaṃ na bhavati tadamūrtam api na bhavati yathā paramāṇur iti tadā sādhyābhāvaśūnyo dṛṣṭāntaḥ paramāṇor nityatayā tadabhāvasya tatra darśayitum aśakyatvāt buddhivad iti tu dṛṣṭānte hetvabhāvaśūnyatā buddher amūrtatayā tadabhāvasya vaktum aśakyatvāt khavad iti tūbhayābhāvaśūnyatā, nityāmūrte tasminn ubhayābhāvo duradhigamo yata iti ।।
evaṃ sādharmyadṛṣṭāntavadvyāptivaikalye apy ābhāsatā darśayitavyā tatsiddhyarthaṃ hi vipakṣād dhetor vyatirekaḥ kathyate yasya tu vipakṣaikadeśād api vyatireko nāsti, nāsau sādhyena vyāpto bhavatīty asatyāṃ vyāptāv anarthakaṃ tādṛśasya vaidharmyasya vacanam ity abhiprāyeṇāha sādhyeneti ।। yataś caivañjātīyako na sādhyena vyāpyate tena kvacid abhāvayos sāhitye dṛṣṭe api na sarvatra gamyagamakabhāvo bhavatīty āha teneti yady api yannityaṃ na bhavati tadamūrtam api na bhavati, yathā ghaṭaḥ kuḍyaṃ veti, kvacid abhāvayos sāhityaṃ śakyate darśayitum tathāpi na sarva śabdādi nityatayā viśiṣṭo anena hetunā gamya iṣyate kiñcid dhy amūrtaṃ nityam ākāśādi, kiñcid anityaṃ karmādīti bhāvaḥ ।। kim iti neṣyate ata āha sahadṛṣṭir iti vipakṣaikadeśanivṛttyā hi sahabhāvamātraṃ hetos sidhyati na ca tanmātrasambandho anumānāṅgam kiṃ tarhi, vyāptiḥ na cāsāv etāvatā sāhityamātreṇa sidhyatīti etad evodāharaṇena darśayati mūrtānityatvayukte apīti idaṃ ca prāg eva vyākhyātam iti ।। vyāptyā sādharmya ukte ca na vaidharmyam apekṣyate ।
nāṅgam arthadhiyām eṣā bhaved anvayakalpanā । iti anumāne tu sarvatraivānvayaḥ pratīty aṅgam iti ye tu tāvatā nānaṅgatvam anvayasyety adhyāhṛtyātraivārthe śabde yuktir vakṣyate iti vyācakṣate, teṣām aśrutānvayādhyāhāra eva tāvadupālambhaḥ na cānvayasyānumānāṅgatve śābde yuktir vakṣyate atraiva jñātasambandhapadena tasyoktatvāt ata evānvayādhīnatvam anumānasya ca sthitam iti vakṣyati tasmād yathoktaiva vyākhyeti ।। atasmiṃs tadgrahād bhrāntir avisaṃvādataḥ pramā iti । ato bhedānām eva gamyagamakatvam te ca na bhājanam anvayasyeti yuktam evoktam ata āha astīti asyārthaḥ bhaved evaṃ yadi na bhedātiriktaṃ kiñcit sāmānyaṃ vastu bhavet asti tu tad ity ākṛtigranthe sakalaparoktadoṣaparihāreṇopapādayiṣyate tasya cānekadeśakālavyāpitā gamyata iti nābhājanam anvayasya na cātasmiṃs tadgrahaḥ, pāramārthikatvāt tasya evaṃ ca yadanumānaprāmāṇyasiddhyarthaṃ paraiḥ kim api kāśaṃ kuśam avalambyate, tad api mandaprayojanam eveti ।।
anyan matam vyāptyāpi sādharmyadṛṣṭānta ukte vaidharmyam api vācyam iti, tattāvad upanyasyati kecid iti pādatrayeṇa kiṃ punas tadicchāyāṃ kāraṇam ata āha vyāvṛttiniyamecchayeti ।। sādharmyadṛṣṭānte yatra dhūma ity uddiśya tatrāgnir eveti saivakāram upādīyate, tadā hetau sādhyenaivāgnināvadhārite sarvato agner anyamātrād vyāvṛttiḥ prāpnoti, na caitat sambhavati sādhyadharmādhikaraṇāder apy abhāvaprasaṅgād apakṣadharmatvāpatteḥ pakṣābhāvaprasaṅgāc ca atas sādhyābhāva eva vyāvṛttiṃ niyantuṃ sarvadaiva vaidharmyavacanam arthavat sati hi tasminn agnyabhāve dhūmo na bhavatītyāveditaṃ, bhavatīti ।। etad api dūṣayati tat tu mandaphalam iti tad idaṃ vaidharmyavacanam evaṃ kriyamāṇaṃ mandaphalam ity arthaḥ kathaṃ mandaphalam ata āha yasmād iti kiṃ nirūpitam ata āha vyāpakābhāvamātraṃ hīti agnimān parvata iti pakṣavacane nirūpitam idam, yathā niyamas tadvipakṣāc ca kalpyate nāvirodhina iti atas sādharmyadṛṣṭānte api vyāpyād dhūmāder vyāpakābhāvanivṛtti mātram eva darśayitavyam, nānyamātranivṛttir iti ।। pratijñāhetusādharmyadṛṣṭāntākhyās trayo matāḥ ।
vākyasyāvayavāḥ prāyo mīmāṃsakamate satām ।। etac ca bhāṣyakāreṇa svayam evopadarśitam । dṛṣṭāntahetusādhyārthapadatrayanibandhanāt ।। iti ।।
na hi dṛṣṭipathaṃ prāptaṃ devadattaṃ nirūpayan । paṭhan kāvyaṃ svasaṃjñoktaṃ parokṣam iva budhyate ।। pratyakṣadṛṣṭasambandhasya pratiyogitayopāttaṃ sāmānyato dṛṣṭasambandhaṃ tatrāpi gatiprāptyākṛtyoḥ pratyakṣadṛṣṭa eva sambandha iti na pratiyoginor asaṅkara iti ।। yadi tu dṛṣṭānte pratyakṣatāyām api pakṣīkṛtād ity agater apratyakṣatvāt na pratyakṣadṛṣṭas sambandha ity ucyate tad etad āśaṅkate tāvat āditye anupalabdhiś ced iti idānīṃ dūṣayati neti kāraṇam āha deśe apy adhunātana iti deśe apy adhunātane samprati pramīyamāṇe, apratyakṣatopalabdhir evety arthaḥ yadi tv agnidhūmākṛtyoḥ kvacin mahānasādau apratyakṣopalabdhir iṣyate sā tarhi devadatte api gateḥ pratyakṣatvād astīty āha kvacid iti ।।
evaṃ tāvat pratyakṣato dṛṣṭatā sāmānyato dṛṣṭatayā saṅkīryate ity uktam idānīṃ sāmānyato dṛṣṭatāpi pratyakṣato dṛṣṭābhimatāgnyākṛtyanumāne saṅkīryata ity āha yadīti pādatrayeṇa yadi hi devadattādidharmyantarāpekṣaivāditye gatyanumānasya sāmānyato dṛṣṭateṣyate, sā tarhi mahānasādidharmyantarāpekṣayāgnidhūmayor api gamyagamakatvenāvasthitayoḥ prāpnoty eva sāmānyato hy avivakṣitadeśādibhedam idam avagataṃ dhūmavān agnimān iti, yathā deśāntaraprāptyadhikaraṇaṃ gatyadhikaraṇam iti ataḥ pratiyogitvarahitam evedam ubhayam iti dvaividhyānupapattir ity ākṣepaḥ evam ākṣioya samādadhāti tasmād evaṃ pracakṣata iti yathoktadvaividhyāsambhavād evaṃ vakṣyamāṇaprakāreṇa dvaividhyaṃ varṇanīyam iti bhāvaḥ ।। bahuvrīhiḥ, tajjanyo ayaṃ dhūmaviśeṣa iti ca prāk pratyakṣeṇa matiṃ kṛtvā punaś ca kiyatā vilambanenānyatra kvacid gatvā gatas san taddeśasthena tenaiva dhūmaviśeṣeṇa tam evāgniviśeṣaṃ budhyate, tadā tatpratyakṣadṛṣṭasambandham anumānaṃ bhavatīty arthaḥ anena ca viśeṣadṛṣṭam eva pratyakṣadṛṣṭaśabdenocyata iti vyākhyātam pratyakṣaśabdena hi viśeṣo lakṣyate pratyakṣeṇa hy ayam evaṃvidho avāntaraviśeṣo gomayendhanatajjanyatvādirūpaś śakyate avagantum na pramāṇāntareṇa taddvāreṇa tv anumānasyāpi tādṛśo viśeṣo viṣayo bhavatīti yuktaiva pratyakṣaśabdena viśeṣalakṣaṇā viśeṣadṛṣṭaṃ ca sāmānyato dṛṣṭasya bhavati pratiyogīti dvaividhyopapattir iti bhāvaḥ nanu viśeṣadṛṣṭaṃ nāma pramāṇabhedaḥ na cedaṃ pramāṇam, gṛhītaviṣayatvāt taddeśasthitenaiva hi dhūmena tasminn eva deśe sa eva gomayendhanajanyāgnir anumīyate ato deśabhedābhāvād aprāmāṇyam eva, ata āha tasyeti pādatrayeṇa tasyaivaṃvidhasya pratyakṣadṛṣṭasya sandihyamānasadbhāvavastubodhāt pramāṇatā bhavati yady api deśabhedo nāsti kālabhedāt tu saṃśayānasya saṃśayocchedadvāreṇa prāmāṇyam avihatam iti etac ca vindhyavāsināpi viśeṣadṛṣṭatvenodāhṛtam ity āha viśeṣadṛṣṭam iti ।। ākṛtyor evātra hetusādhyatvam evaṃ hy atra pratyayaḥ sa evāyam adya yāvadanuvartamāno gomayendhanavikārasya dhūmasyākāro dṛśyate ata eva tadindhanayonir agnir anuvartata ity ato nānupapannam ākṛtigrahaṇam iti ।। yady evam avivakṣitāvāntaraviśeṣam agnidhūmāntaram eva sāmānyato dṛṣṭodāharaṇatayā vācyam kim ādityodāharaṇena ata āha agnidhūmāntaratve ceti yathā hy agnidhūmākṛtyos tṛṇadārugomayenthanādijanmā suvyakto viśeṣaḥ sarvapramātṛsvasaṃvedyo bhavati, naivaṃ gatiprāptyākṛtyoḥ ataḥ prāptyākṛtimātrād gatyākṛtimātrānumānam āditya ekāntatas sāmānyato dṛṣṭasambandham iti yuktam evādityodāharaṇam iti ।।
kiṃ punas sāmānyatas sambandhagrahaṇe pramāṇam na hy agṛhītayos sambandhinos sambandhagrahaṇam asti na ca sāmānyayoḥ pratyakṣagrahaṇaṃ sambhavati tasya svalakṣaṇaikaviṣayatvāt nānumānam anavasthāpātāt ata āha pratyakṣaviṣayatvam iti bhaved anavasthā, yady anumānena sāmānyagrahaṇam iṣyate tasya tu savikalpakasiddhau pratyakṣaviṣayatvam upapādyānta upasaṃhṛtaṃ pratyakṣatvam atas siddhaṃ sāmānyasyeti nanu vastv eva na sāmānyaṃ kiñcid asti nāma tasya bhinnābhinnasyānirūpaṇād ata āha vastutvaṃ ceti vastutvam apy ākṛtigranthe vistareṇa pratipādayiṣyate pratyakṣaviṣayatāpratipādanena ca pratyakṣe api prasādhitaprāyam eva atra ca asti sāmānyavastuṣv ity anvayopapādanāya sāmānyasya vastutvam upanyastam eva ayaṃ tu hetukathanārthaḥ punarupanyāsa iti yas tu haituko na hetum antareṇa pramāṇāntarasiddhāv ādriyate taṃ prati hetunaivobhayam upapādayiṣyāma ity āha atreti ।। tatra vastutvaprasādhanārthaṃ tāvad hetum āha dhūmād agnyanumānasyeti bauddhā hy avastusāmānyālambanam anumānam ācakṣate sāmānyasya vikalpākāramātrābhyupagamāt ata eva bhrāntir evānumānaṃ, sambandhabalena svalakṣaṇarūpam upasthāpayatīti pramāṇam ity āhuḥ tān eva pratīdam ucyate vastv ālambanam anumānam abhāvānyapramāṇatvāt yathā svārthe śrotrādibuddhiḥ yā hi svaviṣaye śrotrādibhir indriyair buddhir janyate, sā vastv ālambanaiva yena ca yadindriyaṃ sannikṛṣyate sa tasya svārthaḥ prāpyakāritvād indriyāṇām tad iha mṛgatṛṣṇādijñānanirākaraṇārthaṃ svārthaviśeṣaṇam aviśeṣeṇopādāne tu nābhāvānyapramāṇatvasya vastvālambanatayā vyāptiḥ kathitā bhavet bhrāntīnām ubhayavikalatvāt na hi tāḥ pramāṇam na ca vastv ālambanāḥ anyasamprayuktendriyasya hi tā anyaviṣayā jāyante īdṛśam eva jñānam avastvālambanaṃ, na punaratyantāsadartham evaṃ vastvālambanatve anumānasya sādhite arthāt sāmānyaṃ vastv ity uktaṃ bhavati idaṃ cāvastvālambanatvam anumānasyārthapadaṃ prayuñjānena bhāṣyakāreṇa nirākṛtam anarthaviṣayam anumānam iti bauddhā manyante yadvad iti svapratibhāse anarthe arthādhyavasāyena pravartamānā bhrāntir apy arthasambandhena pravṛttes tadavyabhicārāt pramāṇam anumānam iti, teṣām idam uttaram arthas sāmānyam anumānasya viṣayo bāhya eva na vikalpākāramātram ity ākṛtigranthe vistareṇa pratipādayiṣyata iti ।। evamarthād vastutvaṃ prasādhyāhratya prasādhayati sāmānyasya ca vastutvam iti sāmānyaṃ vastu abhāvānyaprameyatvād asādhāraṇavastuvad iti vakṣyamāṇena sambandha iti pratyakṣaviṣayatām idānīṃ prayogeṇa darśayati pratyakṣeti pādatrayeṇa yadabhāvānyaprameyaṃ tat pratyakṣeṇa gṛhyata eva yathā saugatānām evāsādhāraṇaṃ vastv iti ।। bauddhānām eva tu sāmānyam anumānaikaviṣayaṃ manvānānām anavasthā prasajyata ity āha sāmānyam iti pañcabhiḥ nigadavyākhyāto granthaḥ ।।
pramāṇāntaraṃ ca sad yathā talliṅgasaṃvedane pramāṇam iṣyate, evaṃ liṅginy api prāpnoti evaṃ ca vakṣyamāṇaprasaṅgo bhavet pramāṇād apramāṇād veti vadannanirdhāritobhayarūpatāṃ vikalpasya darśayatīti ।। astu tarhi liṅgino api tathaivāvagamaḥ, ko doṣaḥ, ata āha evam apīti ayam abhiprāyaḥ anavasthām api prasañjayatām asmākam anumānocchedāpādanam abhimatam pramāṇāntarābhyupagame api cānumānocchedo bhavaty eva tad eva hi pramāṇaṃ tadā sarvasya liṅgaliṅgisāmānyasyāvabodhakaṃ bhaved iti ।। yadi tv ekarūpābhyupagame apramāṇatvam eva liṅgajñānasyeṣyate, tato apramāṇāvagatāl liṅgāl liṅgijñānam api mithyā bhavet bāṣpād iva dhūmasaṃviditād agnijñānam evaṃ ca nānumānam iti sa evānumānasya nityocchedaṃ ity abhiprāyeṇāha apramāṇāvabuddhād iti ।। atra codayati nanv iti yathā hy apramāṇam eva sambandhasmaraṇaṃ pramāṇakāraṇam iṣyate tathā liṅgajñānam api bhaviṣyatīty arthaḥ ।।
pariharati tatreti smṛtir hi pūrvajñānād bhavantī tadupasthāpanadvāreṇānumāyām upayujyate tac ca pramāṇam eveti tadanusārī nirṇayo yukta iti ।। na caiṣa prakāro liṅgagatau sambhavatīty āha na tv iti na hy atra prāg api liṅgāvagame pramāṇaṃ kiñcid upapadyate, yat pramāṇajñānenopasthāpyata iti na ca liṅgajñānam api smṛtir eveti vācyam pūrvapramāṇābhāvād evety āha tadabhāvād iti ।। nanu nirvikalpakagṛhītadhūmādisvalakṣaṇapariprāpakatayā liṅgajñānam api smṛtir eva ato atrāpi nirvikalpakapramāṇāntarato nirṇayo yukta eva ata āha smārtam iti yathā samprati sambandhajñānaṃ gṛhītaprāpakatayā smaraṇam, evam etad api liṅgajñānaṃ nirvikalpakagṛhītaprāpakatayā tadabhedena smārtam iti yo vadati tasya vandhyāsute api smaraṇaśaktir anivāritā gṛhītaviṣayā hi smṛtir iti sthitiḥ na ca liṅgasāmānyajñānaṃ nirvikalpakagṛhītasvalakṣaṇālambanam iti kathaṃ smṛtiḥ yad atra prakāśate tan na gṛhītaṃ, yac ca gṛhītaṃ tan na prakāśata iti na smṛtitvam agṛhītagocarāyāṃ tu smṛtau vandhyāsute api smaraṇaprasaṅga iti ।। nanv anumānena liṅgasāmānyajñāne anavasthā bhavati, yadi sāmānyātmakam eva liṅgaṃ tadgrahaṇārtham iṣyate, tasyānumānavedyatvāt asādhāraṇa evārthātmā sāmānyajñāne liṅgaṃ bhaviṣyati, sa ca pratyakṣa eveti nānavasthā ata āha na ceti kiṃ na kāraṇam ata āha yasmād iti dṛṣṭāvinābhāvaṃ liṅgaṃ bhavati na cāsya tena sāmānyenāvinābhāvaḥ kathañcid deśataḥ kālato vā dṛṣṭaḥ asādhāraṇasya bhāvāntareṣv anusyūtyasambhavād ekatra dṛṣṭasya ca tatraiva niruddhatvād iti ।।
sambandhadarśanābhyupagame vā kṛtakatvādivat sāmānyarūpatāpattir ity āha syād veti atra kāraṇam āha na hīti ।। itaś cāsādhāraṇo arthātmā na liṅgam ity āha na ceti dhūmādir hi dhūmo ayam ityādivikalpāspadīkṛto agnyāder liṅgam iti dṛṣṭam asādhāraṇas tu kenacid rūpeṇāpy avyapadeśyaḥ kathaṃ liṅga bhaved iti liṅgatvaṃ nopapadyata iti vakṣyamāṇena sambandha iti nanu tiraścām asaty eva śabdollekhe asādhāraṇarūpadarśinām evānumānaṃ dṛṣṭamato nāvyapadeśyatvād aliṅgatvam ata āha vikalpeti pādatrayeṇa ayam abhiprāyaḥ mā nāma tiraścāṃ śabdollekho bhavet, arthavikalpas tu teṣām api pūrvāparānusandhānātmako asty eva ato yuktam eva teṣām anumāne avyapadeśyasyāpi liṅgatvam asādhāraṇas tu pūrvāparānusandhānād vinārthavikalparahito apīti kathaṃ liṅgam na hi so ayam ity anārūḍho buddhau dhūmo agner liṅgaṃ bhavati na caivam asādhāraṇe sambhavati, pūrvāparānusandhānāgocaratvāt tasyeti ।। asmanmate api ye asādhāraṇātmāno dhūmādayo viśeṣā vikalpyante te apy anvayābhāvād aliṅgaṃ, kim aṅga punarnirvikalpakaikagocaro asādhāraṇo arthātmā ity āha kalpyanta iti anvayābhāvād evāsādhāraṇajñānam api liṅgisāmānyajñāne na liṅgam ity āha etasmād eveti ।। sāmānyeti yadi tu kasmiṃścid evāsādhāraṇe sāmānyena jñātasambandhe nyadarśināpi sāmānyam anumīyate evaṃ tarhi sarva eva sarvasya pratyāyako bhavet aviśeṣād ity āha kvacid veti ।।
evaṃ tāvan na liṅgāvadhāraṇe pramāṇam astīty uktam idānīm anvayagrahaṇakāle liṅgijñāne api na kiñcit pramāṇam astīty āha sambandhānubhava iti nāgṛhīte liṅgini tatsambaddhaṃ liṅgaṃ śakyate avagantum na cānumānapravṛtteḥ prāk tasmin sāmānyātmani bhavanaḥ kiñcit pramāṇam asty asmākam iva pratyakṣam, ato liṅginy apy avagamyamāne anavasthāprasaṅga ity abhiprāyaḥ ।। nanv anādikālīnavāsanāmātranibandhana evāyaṃ liṅgaliṅgisaṃvyavahāraḥ, kim ihātinirbandhena kācid eva hi vāsanodbhūtā kiñcil liṅgākāraṃ vikalpam āvirbhāvayantī kiñcid evānumānasaṃvyavahāraṃ pravartayati yathāhuḥ sa evāyam anumānānumeyavyavahāro buddhyārūḍhena dharmadharminyāyena, na bahissadasattvam apekṣata iti, ata āha na cāpīti na vāsanāmātranirmitaṃ liṅgajñānam vāsanā hi pūrvānubhavāhitas saṃskāraḥ nāsau liṅgasāmānyasya śaśaviṣāṇādivadatyantāsatas sambhavatīti kathaṃ vāsanāmātrālliṅgajñānasya sambhava iti tannibandhane ca liṅgajñāna iṣyamāṇe tadvad eva liṅgijñānopapatter anarthakaṃ trirūpāl liṅgato arthadṛganumānam ity anumānaprāmāṇyāśrayaṇam ity āha liṅgijñānaṃ ceti ।। nanv iyam anavasthā meghābhāvena vṛṣṭyabhāvānumāne bhavato api samānaiva, abhāvasyānupalabdhiliṅgatvāt sajātīyaliṅgāntarāpekṣāyām anavasthāpadyate ata āha yatreti yatra hi vṛṣṭyabhāve meghābhāvo liṅgaṃ nāsāv anumeyaḥ, abhāvākhyapramāṇāntaragamyatvāt ato nātra tulyajātīyāpekṣānibandhano anavasthādoṣo jāyata iti ।। pratyakṣasāmānyavādināṃ tu na naḥ kācid anavasthety āha pratyakṣāvagatād iti ataḥ pratyakṣād ity arthaḥ ।।
anumitānumāne tarhy anavasthā, ata āha yatrāpīti pratyakṣā hi deśāntaraprāptir maulikaṃ mūle bhavaṃ liṅgaṃ, tena gatim anumāyāditye gatisādhane anumīyamāne nānavasthety abhiprāyaḥ ।। kṛtakatvānumāne hi karmaike tatra darśanād । ca tatpratyakṣam kriyāyās tāvat pratyakṣatvam anantaram eva sādhitam kārakam api tadvat pratyakṣam eva śaktis tu parokṣā sā ca na tāvad iha liṅgam na cānumeyā ataḥ kriyākārakayor ubhayor api pratyakṣatvān na dūragamanam anumeyakarmavādinām api hi phalāvadhyavasthānān nānavasthā, nitarām asmākam iti ।। evaṃ tāvadanumānasyāsati sāmānyasya vastutve pratyakṣatve ca dausthityam uktam idānīṃ sarvam eva pramāṇajātaṃ sāmānyasya dausthitye dusthitam āpadyeta teṣām api sāmānyāśrayatvāt na ca tadapramāṇaṃ vakṣyamāṇanyāyād ity abhiprāyeṇāha evam iti ।।
ato avaśyaṃ pramāṇāntarāṇāṃ pratyakṣapūrvakatvam eṣṭavyaṃ sāmānyasya ca pratyakṣatvam, itarathā tv anavasthā prāpnotīty upasaṃharati tasmād iti ।। evaṃ tāvat sāmānyasya pratyakṣatvaṃ vastunā copapāditā idānīṃ viśeṣā eva pratyakṣeṇa gṛhyanta iti ye vadanti, tān pratyāha pratyakṣeti viśeṣo hi yadi tāvadavayavī dravyam abhimataḥ, sa cāvayavavastvantarāpekṣas sāmānyāṃśo asmābhiḥ kīrtyata iti kathaṃ pratyakṣa iti ।। yadi tu nīlādaya eva viśeṣā iti matam tan na teṣām apy avāntaranīlādyapekṣayā sāmānyarūpatvād ity āha svaviśeṣān iti ।। yadi tv ekabhramarādidravyanīlimaiva viśeṣa iṣyate, tan na tasyāpi pakṣādisvāvayavāśritanīlaviśeṣāpekṣayā sāmānyarūpatvāt pakṣanīlimāpi tadavayavanīlāpekṣayā sāmānyam eva evaṃ ca aparamāṇubhyaḥ prasaṅgo darśayitavya ity āha te cāpīti nirbhāgā hi paramāṇava iti tadrūpam asādhāraṇam eveti tebhyas tu prāk dvyaṇukarūpam api dvayos sādhāraṇam ity āha dvyaṇukasyāpīti ।।
nanv astu paramāṇurūpam eva viśeṣaḥ, sa eva naḥ pratyakṣo bhaviṣyaty ata āha na cāntyeneti vyavahārārthaṃ hi pramāṇam anusriyate, na vyasanitayā na cāntyena viśeṣeṇa vyavahāraḥ kasyacid astīti kiṃ tatpratyakṣatayeti nanūpekṣāphalam api pramāṇaṃ bhavaty eva, ata āha na ceti na naḥ paramāṇūnāṃ rūpaṃ sthūle vartamānānāṃ tantūnām iva paṭe pratyakṣaṃ vibhaktānāṃ veti na kathañcid viśeṣaviṣayatā pratyakṣasyeti ।। yo ayam abhinnaprakāśaḥ, kiṃ bhedagrahaṇenāta āha na ca bhinneti nābhinnākārabuddhibodhyo bhedaḥ, bhedābhedavivekānupapatter iti bhāvaḥ ।। nanv asaty apy ekasmin samudāyālambano ayam abhinnāvabhāso bhaviṣyatīty ata āha samudāya iti ye hi sāmānyam eva sarvajagatsaṃviditam apalapanti kutas teṣāṃ samudāyo nāmārthāntaraṃ, yadālambano abhinnapratibhāso bhaviṣyati api ca sarvadā sarve caikaṃ dravyam avabudhyante kathaṃ tad anyathā bhaviṣyatīty āha na ca sarvadeti ।। kiñcāyaṃ samudāyo api naikajātyā vinopapadyeta na hi nānājātīyeṣu vṛkṣaghaṭaloṣṭeṣu kasyacit samudāyabuddhir asti atas samudāye apīṣyamāṇe aṇutvasāmānyam abhyupagantavyam āpadyeta bhavatām ity āha na ceti hetau caḥ।।
nanu nānekāvayavavṛttyanusandhānena vinā tatsāmānyarūpaṃ dravyam abhyupagantuṃ śakyam na caindriyakaṃ jñānam etā ti samartham avikalpakatvāt tasya ata āha sāmānyam itīti yady apy anekānugamakḷptes tannānāvayavavyāsaṅgi dravyaṃ sāmānyam ity evaṃ vikalpya na gṛhyate tathāpi tadekarūpaṃ tāvannirvikalpakenāpi gṛhyata eveti nāpahnotuṃ śakyata iti vyāsajyavṛttyavayavisāmānyanyāyena prativyaktivartino api gotvādisāmānyasyaindriyakatvaṃ darśayitavyam tad api sāmānyam ity anena rūpeṇāgrāhyaṃ vastutas sāmānyam eva gṛhyate śabdādismaraṇottarakālaṃ tv anekānugamāvamarśāt sāmānyam iti vikalpya gṛhyate idaṃ ca savikalpakasiddhāv uktam eva ato naivaṃ vācyam astvavayavisāmānyasya svalakṣaṇāparanāmna indriyair grahaṇam, na tu prativyaktiniveśina iti ।। ubhayatrāpi pratyayāviśeṣād ity āha vyāsajyeti tadanenaitadāpāditam kim idaṃ mudhaiva sāmānyasya pratyakṣatā neṣyate, viśeṣam api hi pratyakṣam icchadbhir balāt sāmānyam eva pratyakṣam āśrayaṇīyam, sarvasya hi sunipuṇaṃ nirūpyamāṇasya rūpādes sāmānyarūpatvād, dravyasya ca nānāvayavasādhāraṇasya tādrūpyāt, svatantraṃ paramāṇusañcayamātrasya cānupalambhād dravyāpalāpe ca pratyakṣavirodhāt ato avayavisāmānyaṃ tatsamavetāni ca gotvādisāmānyāni sarvāṇy eva pratyakṣāṇi na viśeṣā eveti tātparyam evamparatvād eva ca pradeśāntarasiddhasāmānyāvayavisāmānyapratyakṣatāpratipādanena na punaruktatā codanīyeti ।। nanu bhavadbhir mīmāṃsakais tāvadavaśyam abhyupagantavyāḥ paramāṇavaḥ atas teṣām evobhayasiddhānāṃ param ekākārabuddhijananaśaktimātram evopakalpitam kiṃ dharmikalpanayā laghīyasī hi tatkalpanāto dharmakalpanā ata āha mīmāṃsakaiś ceti ayam abhiprāyaḥ yad dhi pramāṇenopanīyate, tad asmābhir iṣyate, na ca sthūlaṃ hitvā paramāṇava evākṣajāyāṃ buddhau bhāsante, yattānupetya sthūlam avajānīmahe tadānuguṇyena tu yady aṇavo vyā dyante, bhavantu, na tadbalena mūlabhūtaṃ sthūlam apalapitum utsahāmaha iti ।। pratyakṣaṃ tu sthūlam adṛśyaiḥ paramāṇubhiḥ nihnuvānasya śaśo api tadviṣāṇadhiyā nihnotavyaḥ prāpta ity āha samūharūpam iti ।।
kim idānīṃ śaśaviṣāṇakalpāḥ paramāṇavaḥ nety āha samūheti na hy atra kalpanālāghavena pratyakṣasiddho dharmī parityāgam arhati siddhe ca tasmiṃs tadanuguṇāḥ paramāṇava iti kena neṣyate siddhyupāyas tu teṣām anyo nāstīti paramāṇavo nāvaśyam iṣyanta ity uktaṃ bhavati ।। ato yad eva vastu sāmānyaviśeṣayor aparokṣaṃ gṛhyate, tat tathaivāparokṣatayaivābhyupagantavyam, na tu viśeṣa eva pratyakṣo na sāmānyam iti vācyam ity upasaṃharati tasmād iti ।। astu vāsādhāraṇam eva pratyakṣaṃ, tathāpi na sāmānyasya pratyakṣam apahnotuṃ śakyate gotvādisāmānyānām api sattādiparasāmānyāpekṣayāsādhāraṇatvāt ato yady asādhāraṇaṃ pratyakṣam ity āgraho bhavatām evam api na gotvādisāmānyam apratyakṣam iti pratyakṣasāmarthyasiddhatvān na śakyam apahnotum ity āha sattādīti ।। paravyāvṛttyakalpanād asādhāraṇollekho nāsty eveti yadi tu tādrūpyeṇāvikalpitam api svarūpeṇa vikalpako avabudhyata iti tatpratyakṣam evaṃ tarhi dvyākāram eva saṃmugdhaṃ vastu lokaḥ pratipadyata iti parīkṣakair ubhayathāpi tat śakyata eva vaktum iti siddhaṃ dvyākāram eva vastu pratyakṣeṇa gṛhyata iti siddhaṃ ca sāmānyatas sambandhadarśanam ity abhiprāyeṇāha yadvastu lokaḥ pratipadyate asmin dvidhāpi tat śakyata eva vaktum iti asminn iti pratyakṣajñāna ity arthaḥ ।।
anumānaparicchedaḥ samāptaḥ ।। pāke jvāleva kāṣṭhānāṃ padārthapratipādanam । idaṃ tu vaktavyaṃ kim idaṃ sāmānyalakṣaṇāvasare viśeṣalakṣaṇaṃ praṇīyate śabdaviśeṣo hi śāstram tad yadi vaktavyam, evam api sāmānyalakṣaṇam uktvā yat punaratitvaritenaiva sāmānyalakṣaṇāvasare viśeṣo lakṣyate tadasāmpratam na hīha pratyakṣādīnāṃ cākṣuṣatvādayo viśeṣā lakṣyante tataḥ pratyakṣādiṣu sāmānyato vaktum ārabdheṣu madhye śabdamātrasyaiva lakṣaṇaṃ vaktuṃ yuktam, na śāstrasyeti tad etad āha pratyakṣādiṣv iti ।। dūṣaṇāntaram āha sāmānyeti nirjñātasāmānyalakṣaṇo hi tadviśeṣaṃ bodhayituṃ śakyo netaraḥ na hy alakṣite dravye tadviśeṣāḥ pṛthivyādayo lakṣayituṃ śakyanta iti ।।
evaṃ tāvat śāstram iti lakṣyanirdeśo anupapanna ity uktam śabdavijñānād ityādi lakṣaṇam api lakṣyaviśeṣe na saṅgacchata ity āha yac coktam iti ।। pravṛttinivṛttyupadeśakaṃ hi nityaṃ vedavākyam anityaṃ dharmaśāstrādikaṃ śāstram ucyate na śabdamātram iti ।। nanu svarūpamātrābhidhāyinām api kṣepiṣṭhādivākyānāṃ śāstratvam iṣyate, kim ucyate pravṛttinivṛttyaṅgaṃ śāstram iti ata āha svarūpeti tadaṅgatveneti vidhāyakavākyaikadeśatvenety arthaḥ asti hi tatrāpi vāyavyaṃ śvetam ālabheta bhūtikāma iti vidhyuddeśaḥ tenaikavākyabhūto vāyur vai kṣepiṣṭhety evamādiḥ ato yuktaṃ tasyāpi śāstratvam iti ।। nanv arthavādā na tāvat sākṣāt kriyāṃ pratipādayanti nāpi tadaṃśam trayo api hi tadaṃśāḥ sādhyaṃ sādhanam iti kartavyatā ceti na caiṣām anyatamam amībhir abhidhīyate ato akriyārthānām ekavākyatām eva na manyāmahe ata āha bhāvanāyām iti śāstram ityantena ayam abhiprāyaḥ yady api na kriyāṃ gamayati, na ca kriyāsambaddhaṃ kiñcit sādhanādi, tathāpi vidhinā śabdabhāvanāparanāmadheyena sahaiṣām ekavākyatā vidhir hi puruṣaṃ pravartayituṃ viṣayaprāśastyajñānam apekṣate tac cārthavādāś śaknuvanti kartum iti tat kurvatām eṣām asti pravṛttinivṛttyor upayogaḥ atas samastāyāṃ tryaṃśapūrṇāyām eva bhāvanāyāṃ mahāvākyād eva sārthavādakāt puruṣaḥ pravartate nivartate vā na vidhyuddeśamātrād iti sārthavādakam eva vākyaṃ śāstram iti etac cārthavādādhikaraṇe prapañcayiṣyāmaḥ darśitaṃ ca kiñcid vidhivivaraṇe ity alam anenātiparispandeneti yata eva sārthavādakāt pravṛttinivṛttijñānam, ata eva vidhivācinaḥ pratyayamātrasya padamātrasya vā yajetety evamādikasya vidhiśrutāv api na śāstratvam yatra hi tryaṃśabhāvanāvacanam apy avāntaravākyam anapekṣitārthavādakaṃ na pravṛttau samarthaṃ, katham iva tatra padapratyayayoś śaktir bhaviṣyatīti duradhigamam ity āha na padādyata iti ।।
evaṃ lakṣyalakṣaṇānupapattyā dūṣitaṃ bhāṣyam upapādayati aparīkṣeti ayam abhiprāyaḥ vedavyākhyā hi prakṛtā, ato yad eva tadupayogi tad eva vācyam ity atikramyāpi sāmānyaprakramaṃ viśeṣam eva lakṣitavān na hīha lakṣaṇakaraṇam eva svarūpeṇa vivakṣitam aparīkṣāc chalena hi lakṣaṇāni praṇīyante tatrāpi yad eva prakṛtopayogiśāstralakṣaṇaṃ tad eva kṛtam svatantro vedaḥ apuruṣatantratvād iti ।। yadi svatantropayogitvanirapekṣāṇi na jalpati, tataḥ kim ata āha tatreti yadā hy ayaṃ jalpāka iva nānupayuktaṃ bhāṣata iti sthitam, tatra yadi lokavākyasthitaṃ śabdalakṣaṇaṃ kathayet tad asya vedaṃ vyācikhyāsor anupayuktaṃ syād iti ।। nanu yady anupayuktaṃ na lakṣaṇīyaṃ, kim iti tarhi pratyakṣādi lakṣyate na hi teṣāṃ vedopayogo dṛśyate ata āha pratyakṣādīti ayam abhiprāyaḥ vedasvarūpāvadhāraṇa eva tāvanmahānupakāraḥ pratyakṣasya, na hi tadantareṇa puraḥ prathamam eva svādhyāyagrahaṇakāle varṇamātrādy avadhārayituṃ śakyate, tadā cānavadhṛtaṃ śāstrārthajñānavelāyām asmṛtatvān nopayujyetaiva ataḥ purastāt parastāc ca varṇamātrāditaḥ kṛte pratyakṣādyupayogaṃ matvā tallakṣaṇaṃ kṛtam anumānam api pratīkaviniyuktamantraśeṣānumāna upayujyate yathā devasya tveti nirvapatīti upamānam api sauryādikarmaṇāṃ prakṛtiviśeṣopamāne arthāpattir apy aśrutavākyaikadeśakalpanāyām abhāvo api padavākyeyattāvadhāraṇe dravyadevatādyabhāvena ca karmaṇām avyaktacodanātvāvadhāraṇa upayujyata iti dvayor ādiśabdayor artha iti ।। na caivañjātīyakaḥ kaścid upayogo gāmānayetyādivākyasthasya śābdalakṣaṇasyāstīti tadupekṣyaiva śāstragatam eva lakṣaṇaṃ praṇītam ity āha yat tv iti ।।
yat punar alakṣite sāmānye na viśeṣo lakṣayituṃ śakyata ity uktaṃ tatpariharati viśeṣaś ceti sāmānyalakṣaṇe hi viśeṣo na sidhyati, vyabhicārāt viśeṣas tu sāmānyāvyabhicārīti tasmin lakṣite tadantargataṃ sāmānyaṃ sukham eva lakṣitaṃ bhavet yadā hi vidhāyakavijñānād asannikṛṣṭe arthe vijñānaṃ śāstram ity uktaṃ tadārthād vidhāyakaviśeṣarahitāc chabdamātrajñānāc chābdam iti śakyam avagantum iti na pṛthag ucyata iti ।। nanu nedaṃ viśeṣalakṣaṇaṃ viśeṣopādānābhāvād ity uktam ata āha sāmānyeti nāvaśyam upāttam eva viśeṣaṇaṃ bhavati, kin tu adhikāralabhyam api, yathāgneyādiṣu vakṣyate, ta d ihāpi codanālakṣaṇādhikārāc chabdavijñānād ity ukte api vidhāyakaviśeṣaṇaṃ pratyeṣyata iti nanu yadi prakṛtopayogi vaktavyaṃ, evaṃ tarhi codanālakṣaṇam eva vācyam, kiṃ śāstralakṣaṇenāta āha codaneti paryāyā eta iti bhāvaḥ ।। vedādhyayanānantaryasyopāttatvāt tadadhikārād eva codanāśabdo vaidikyām eva codanāyām avatiṣṭhate, evam ihāpi śāstralakṣaṇe codanāprāmāṇyādhikārāt śabdavijñānārthajñānaśabdau viśiṣṭaśabdārthaparau, vidhāyake śabdaśabdo vidheye cārthaśabda iti ।। yadasannikṛṣṭārthagocaraṃ puruṣaśreyovidhāyakaṃ vākyaṃ loke śāstram iti prasiddhaṃ tacchāstram yat punar asannikṛṣṭārthagocaraṃ vidhāyakam avidhāyakaṃ vā tacchābdam iti vivekaḥ pratyakṣavac cātrāpi śabdatajjñānādiṣu vivakṣātaḥ pramāṇavikalpā darśayitavyāḥ nāvaśyaṃ jñānam eva pramāṇam ity abhiniveṣṭavyam pūrvapramāṇe cottaraṃ vākyārthajñānaṃ phalaṃ tatprāmāṇye ca hānādibuddhir iti viveka iti ।।
idaṃ ca śāstram anumānād abhinnam iti pramāṇadvayavādino manyante, tānnirākartukāmas teṣāṃ matam upanyasyati tatreti idaṃ ca pratijñāmātram eva teṣām uktam, tadīyābhedahetūpanyāsas tu paroktabhedahetunirāsāvasare kariṣyata iti kiṃ punar abhedopanyāsanirāsayoḥ prayasyate, nanv ayaṃ sāṅkhyādibhir eva bhedavādibhir abhedo nirākṛta eva, ata āha bheda iti na tais samyagbhedakāraṇam uktam ity arthaḥ ।। yatrodāharaṇasādharmyeṇa vādinā hetur uktaḥ, tatra yadā prativādino vaidharmyeṇa pratyavasthānaṃ bhavati yathā kriyāvān ātmā kriyāhetuguṇayogāt loṣṭavad iti vādinokte, prativādino vaidharmyeṇa pratyavasthānaṃ bhavati yathā kriyāvad dravyam avibhu dṛṣṭam, yathā loṣṭam, na tathātmā, tasmān niṣkriya iti seyaṃ vaidharmyasamā jātir ity ucyate tathā dharmāntaravikalpāt yadā prativādinā sādhya rmasyāpi vikalpa āpādyate, asau vikalpasamā nāma jātir ucyate yathāsminn eva prayoge prativādī vadati, kriyāhetuguṇayuktaṃ kiñcid avibhu dṛṣṭaṃ yathā loṣṭam, kiñcid vibhu yathātmā, evaṃ kiñcit kriyāvad bhaviṣyati kiñcid akriyāvad iti evam ihāpi pareṇābhedasādhane ukte dhūmādivaidharmyamātreṇa pratyavasthāne vaidharmyasamā nāma jātir āpādyate dhūmād agnyanumānaṃ hi vākyavikalpādirahitam na ca tathā śābdam ato nānumānam iti tathā vikalpasamāpy evaṃ darśayitavyā anvayavyatirekajam eva kiñcid vākyavikalpād imad dṛṣṭaṃ yathā śābdam, kiñcic ca na, dhūmādināgnijñānam evaṃ kiñcid anumānaṃ bhaviṣyati, kiñcid ananumānam iti jātidvayapra tyuttaraṃ ca sādhakam iti na vacanīyam iti ।। kathaṃ punar iyaṃ jātiḥ, evaṃ hi sādhanam idam śābdam anumānād bhinnaṃ tadvaidharmyāt pratyakṣavad iti, ata āha dhūmeti na tāvat trailakṣaṇyapa vaidharmyaṃ tair uktam kiñcid viśeṣaṇamātreṇa tu vaidharmyam aviśiṣṭam arthātmakānām anumānānām iti teṣām apy anumānād bhedo bhavet, na cāsāv asti, na hi dhūmādīnāṃ vailakṣaṇyam ity ananumānatā bhavati trailakṣaṇyāparityāgād anityatvaṃ kṛtakatve hetur iti trailakṣaṇyaparityāgapratipādane numānād bhedas sidhyatīti ।। vailakṣaṇyamātreṇa tu bhedaṃ vadato vailakṣaṇyavacanasya jātitaivāpadyetety āha trailakṣaṇyeti ।।
yad api cedam aparaṃ śābdānumānayor vailakṣaṇyam uktam dhūmādayo hi svābhāvikenaiva pratibandhena pratibandhakabuddhim anumāne janayanti, śabdāt tu yatheṣṭaviniyuktād evārthapratyayo dṛśyate, ato bheda iti, tatrāpy āha yatheti ayam abhiprāyaḥ atrāpi yadi kiñcid vaidharmyamātreṇa bheda ucyate, ato jātir eva athāyaṃ prayogaḥ śābdam anumānād bhinnaṃ yatheṣṭaviniyogenārthapratipādanād akṣavad akṣaṃ hi cakṣurādi yatraiva vyāpāryate, tad eva pratipādayatīti tad ayuktam tatrāpi svābhāvikyaivātmaśaktyā rūpādipratipādanāt atha svagocare yatheṣṭaviniyogena pratipādanaṃ hetur ucyate, ato liṅgam api parārthaprayoge yam eva prati prayujyate tam eva pratipādayatīti samānam atha yatheṣṭaviniyogas saṅketo abhidhīyate, tato ayam artho bhavati, yatraiva saṅketyate tam eva gamayatīti, tato dṛṣṭāntābhāvaḥ, na hi śabdād anyat saṅketānuvidhānenārthaṃ bodhayati athāvītahetur ayam anumānaṃ hi yatheṣṭaviniyogānanuvidhāyipratipādanam, na cedaṃ tathā, ato bhinnam iti tan na vyatirekamātrasyāgamakatvād anvayavyatirekī hi hetur iṣyate na cāyaṃ hetur anumānād abhedena vyāptaḥ kvacid avagataḥ, śabdātirekiṇaḥ kasyacid yatheṣṭaviniyogenāpratipādanāt athāsti hastasaṅketādīnāṃ yathāsamayaṃ pratipādanam ity ucyate tat tarhi pramāṇāntaram anumānaṃ vā na tāvat pramāṇāntaram, tallakṣaṇābhāvāt ato vyāptibalena jñāyamānam anumānam eva tat evaṃ ca sati tenaiva vyabhicāra iti nānumānād vyāvṛttir hetos sidhyati tad idam uktaṃ vyabhicāro aṅgavṛttibhir iti aṅgānāṃ hastādīnām ākuñcanaprasāraṇādyā vṛttayo aṅgavṛttaya iti ।। etad eva vivṛṇoti hasteti hastādyaṅgāśritavṛttaya evārthaviśeṣajñānāṅgatayā hastasaṃjñety ucyante kathaṃ punar idam anumām, na hi hastādisanniveśās saṅkhyāviśeṣādibhir arthair vyāptāḥ tair vināpi kadācid bhāvāt kin tu aṅgulyādisanniveśāt saṅketakālabhāviśabdasmaraṇenārthaṃ pratipadyamānāḥ śabdād eva pratipadyante tan na antareṇāpi śabdasaṅke vyavahāra evāvyutpannasyāṅgulyādisanniveśadarśinas tadarthāvagateḥ na cātra vyabhicāraḥ na hi yādṛśe sanniveśe vyāptir avagatā tādṛśasya vyabhicāro dṛśyate tad idaṃ tena dharmyantareṣv eṣety atra varṇitam ato anumānam evedam tad idam uktaṃ - te talliṅgam iti sthitir iti sarvaṃ cedam anvāruhya vārttikakāreṇa dūṣaṇaṃ dattam na hi yatheṣṭaviniyogena śabdād arthapratītir bhavati gavādiśabdā hi nijaśaktyanusāreṇaiva svārthaṃ prativedayanti yadṛcchāśabdās tu hastasaṃjñāditulyāste saṅketānusāreṇārthaṃ bodhayanto anumānam eveti kiṃ tadbhedapratipādaneneti ।। vedavākyāny api na svārthapratipādanāya puruṣam apekṣante, svarūpāvadhāraṇamātra eva teṣām āptāpekṣeti ।। nanu nāgṛhītasambandhaṃ padaṃ pratyāyakaṃ bhavati na ca puruṣānapekṣā sambandhāvagatir asti vedavākyāny api nāgṛhīte padapadārthasambandhe svārthaṃ pratipādayanti ato ayaṃ padapadārthasambandhaḥ puruṣāpekṣa eveti nāvyāpakatvam ata āha sambandheti ayam abhiprāyaḥ arthapratipādane tāvadanapekṣam eva padaṃ vaidikāni ca vākyāni sambandhānubhavaś ca yatheha puruṣāpekṣas tathānyatrāpy anumāne asau vilakṣaṇo dṛśyata eveti vailakṣaṇyam eva darśayati etasminn iti anyo antena etasminn iti hastasaṃjñādau puruṣāpekṣaḥ, pauruṣeyo hi samayaḥ agnidhūmayos tu deśāpekṣaḥ candrodayasamudravṛddhyos tu kālāpekṣaḥ ādiśabdenāvasthāpekṣitāṃ darśayati tad anenaitad uktaṃ bhavati anumāne apy anekaprakāras sambandhāvagamo deśādyapekṣayā bhedāt evam ihāpi puruṣāpekṣo bhaviṣyati anumāne api tadapekṣas sambandhabodho dṛṣṭa iti api ca paroktābhedahetunirāso api tair na kṛta ity āha uktā ceti ।।
tad ayam anvayo bhavati yady apy āptavādāvisaṃvādaviśeṣāṇāṃ bhedān na sambandho avagantuṃ śakyate, tathāpi tayos sāmānyapratītyānumānatā śakyate vaktum, sāmānyayor vyāptisambhavād iti ।। nanv idam asti bhedakāraṇam, anumānaṃ sambandhāvadhāraṇādhīnam, śabdās tv apūrvādayas sambandhajñānānapekṣā eva svārthaṃ pratipādayantīti, ato bhidyate ity ata āha na ceti gavādayas tāvat viditasambandhā evārthaṃ pratipādayantīti teṣāṃ durvāram anumānatvam, yadi tv apūrvādidṛṣṭāntena teṣām api bhedo abhidhīyate tan na śaknoti hi vaktum itaro api teṣām anumānatvaṃ sambandhādhīnabodhakatvād dhūmādivad iti api cāpūrvaśabdā api nāśvādiśabdebhyo viśiṣyante, padatvenābhedād ity āha na ceti ।। kim ato yady evam ata āha na ceti yataḥ khalv etāni padāni, na ca padam ajñātasambandhaṃ prakāśakam asti ato amībhir api viditasambandhair evārtho vedanīyaḥ, padatvāt kathaṃ punaḥ pramāṇāntarādṛṣṭapūrveṇāpūrvasvargādinā sambandho anubhavituṃ śakyate na śakyetāpi, yadi pramāṇāntarāgocaratā bhavet apūrvaṃ tu śrutakarmaphalasambandhādyanyathānupapattipramāṇakam svargaś ca niratiśayānandasvabhāvo vaidikavākyaśeṣebhyo avagamyata iti tathāvagatayos sambandhagrahaṇopapattir iti ato yat parair uktaṃ śabdo nānumānaṃ sambandhānapekṣatvād akṣavad iti taddhetor asiddhyā dūṣitam ity āha sambandheti ।। bhedakāraṇāntaram upanyasya dūṣayati tulyeti śabdaḥ pratyāsattyā tajjñānam arthaś ca taddhīś ceti vigrahaḥ ayam apy avītahetur darśayitavyaḥ tannirākaraṇaṃ cādhyāsanirākaṇoktam anusandhātavyam atas tulyākāratvam asiddham iti ।।
api ca vivakṣānivṛtter anaikāntiko hetur ity āha pratibimbeṣv iti ekānto nirṇayaḥ, so asya kāryaṃ, tannāstīty anekānta iti katham anekāntaḥ, ata āha bimbam iti yādṛśaṃ hi darpaṇe bimbam upalabhyate tādṛśam eva mukhādi budhyate, ato asty atrāpi gamyagamakayos sādṛśyam iti pratibimbeṣu vartamāno hetur anaikāntiko bhavatīti nanu nedam anumānam, ādarśatejasā hi pratihatena nāyanena tejasā prakāśitaṃ pratyakṣam eva mukham avagamyata iti śabdādhikaraṇe vakṣyate ata āha na ceti ayam abhiprāyaḥ yadā hy ayaṃ pratyakṣeṣv aṅgulyādiṣv ādarśavartinā pratibimbena tādṛktve viditavyāptir bhavati, tadā mukham apy ādarśagataṃ bimbānurūpam anuminoti itarathā tv aṅgulisannikarṣo apy anyarūpam anyādṛktayā bodhayatīti sambhāvayet ato na tādṛktvaṃ niścinuyād iti ।। astu vedaṃ pratyakṣaṃ, kim iti sūkṣmekṣikayā, viśadataram evānumānam upadarśayāmaḥ, yatra gamyagamakayos sādṛśyam avagamyata ity āha pratyakṣateti gatānām ity anumānaviṣayasiddhyartham apratyakṣatāṃ darśāyatīti ।। prakāśayati, yathā dhūmādi, na ca tathā śabdaḥ, ato bhidyata iti tadupanyasya dūṣayati ekavākyād iti anenāpi prakāreṇa na bhinnatety artha iti ।। kim iti na bhinnatā, ata āha liṅgasyāpīti anaikāntiko hetur iti bhāvaḥ hetur hi dhūmo agnitvam uṣṇatvaṃ dāhakatvam indhanavikāratvaṃ ca ekadaiva pratipādayati tathā viruddhaḥ nityaś śabdaḥ kṛtakatvād iti, vivakṣānusāreṇa tāvannityatvāṃ pratipādayati, vyāptibalena cānityatvam ato anaikāntiko hetur iti nanu na viruddho anekam arthaṃ pratipādayati, vyāptibalena hi liṅgaṃ pratipādakaṃ bhavati ataḥ kṛtakatvam anityatvena vyāptam iti tad eva gamayati, viruddhārthavyāptis tv ekasya virodhād eva na sambhavatīti tat tāvad āśaṅkate virodhād iti uttaram āha syād iti vivakṣitārthapratipādane hi śabdasya śaktir avagatā, atas so apy ekadaikam arthaṃ pratipādayati, arthāntare tv asāv api virodhād anāgamaka eveti ।।
bhūyasāṃ caikārthānāṃ vākyānāṃ nānena hetunā bhedas sidhyatīty āha yatra ceti na kevalaṃ viruddham anekaṃ śabdo na pratipādayati, kin tu aviruddham api uktam idaṃ - vivakṣite śabdaḥ pramāṇam iti sakṛduccaritāc ca vākyād ekaiva vaktṛgāminī vivakṣonnīyata iti tadanusāreṇārtho apy eka eva buddho bhavati ato na kvacid anekārthapratipādanam ity asiddho hetur ity āha sakṛd iti ।। nyāyyavacanavyaktiparicayāt pūrvaṃ śabdād anekārthāḥ pariplavante, tathā liṅge api dhūmādāv asphuṭavidite anekārthapratibhānaṃ dṛṣṭam eva bhavati hi dūrād dhūmo ayam āhosvid dhūlisantāna iti saṃśayānasyāgnivātāvartayor anavasthito vitarka iti ।। tathā śabde dṛṣṭāntānabhidhānam api dhūmādau vyabhicārān na bhedahetur ity āha dṛṣṭānteti kathaṃ vyabhicāraḥ, ata āha prasiddhatvād iti ।। nanv aprasiddhe tāvad asti dṛṣṭāntāpekṣā, śabde tu tad api nāstīty ata āha anabhyasta iti apekṣām eva darśayati atreti yatra hy aprasiddhapadārthagocaras saṃśayo bhavati, tatra yāvad ayaṃ śabdo amuṣminn arthe vṛddhair ācarita iti cireṇa praṇidhāya na budhyate, na tāvat tam arthaṃ niścinuyād iti tad evaṃ tāvad bhedavādibhir na bhedahetavas samyaguktā iti darśitam ।।
sambandhapūrvakaṃ ca bhavati, evaṃ śabdād api jñānaṃ jāyamānam evaṃ jāyate pratyakṣāc ca tadanyat pramāṇaṃ, pratyakṣādṛṣṭaṃ cārthaṃ bodhayati, sāmānyaviṣayaṃ ca śābdaṃ, traikālyāśrayaṃ ca ato na bhidyate idaṃ ca sādhanavākyasyārthakathanam sādhanaprayogās tv evaṃ darśayitavyāḥ śābdaṃ jñānam anumānam anvayavyatirekajatvāt agnyanumānavad iti ekapratyakṣadarśanotpatteḥ, tadvad eva sambandhapūrvakatvaṃ hetuḥ tāv eva sādhyadṛṣṭāntau na ca vācyam anvayavyatirekajatvāt sambandhapūrvakatvaṃ na bhidyate, anvayavyatirekātmakatvād anumānasambandhasyeti pūrvaṃ hi sambandhaviśeṣajatvaṃ hetur uktaḥ idānīṃ tv avivakṣitaviśeṣaṃ sambandhasāmānyapūrvakatvam iti evam uttareṣv api triṣu pūrvavatsādhyadṛṣṭāntayojanā kāryā caturthe tv agnyanumānaṃ pradarśanamātram bhaviṣyadvṛttavṛ numāne api darśayitavye iti ।। mīmāṃsakaikadeśināṃ bhedahetum idānīṃ dūṣayitum upanyasyati kaiścid iti viṣayāntaram eva darśayati pūrvābhyām iti ayam abhiprāyaḥ yadyadaparicchinne pravartate tat tato bhidyate, anumānam iva pratyakṣāt śāstraṃ ca pūrvadvayāparicchinne arthe pravartate tatas tābhyāṃ bhidyate kiṃ punaḥ pratyakṣād bhedapratipādanena prayojanam, na hi tadabhedaḥ kaiścid āśritaḥ, yan nirākriyate ucyate asty eva keṣāñcid vibhramaḥ, śrotravyāpārāśrayāj jāyamānam idaṃ śābdaṃ śrotrapratyakṣam eva, tadanvayavyatirekānuvidhānāt ata eva badhirasya na bhavatīti tad anena pratyakṣato bhedapratipādanena nirākriyate evaṃ hi manyate vidyamānopalambhanaṃ pratyakṣam iti darśitam idaṃ tu śābdaṃ trikālārthaviṣayam ataḥ kathaṃ pratyakṣo antarbhaviṣyati badhiras tu śabdāśravaṇād arthaṃ na jānāti, nārthāśravaṇāt prayogaś ca bhavati śābdaṃ pratyakṣād bhinnaṃ, tadaparicchinnaviṣayatvād anumānavad iti ।। tad imaṃ pratyakṣato bhedam abhyupetyānumānād bhedakāraṇaṃ nirākaroti tatrāpīti evaṃ hi manyate yady anumānāparicchinnaviṣayatayā bhedobhidhīyate, tarhi puṃvākyānām anāgamatvam, pramāṇāntaraparicchinnaviṣayavāt, vedavākyāny eva tu mānāntarāviṣayārthāni bhidyante ity avyāpako hetur iti kiṃ punar idam aniṣṭam āpāditam, nanv iṣyata eva puṃvacasām anāgamatvam, āgamo hi śāstram, aprāpte śāstram arthavad iti vakṣyati imāni punaḥ pramāṇāntaraprāptaviṣayapratipādakānīty anuvādavākyāny eva ata eva śāstram eva vedavākyaṃ bhinnatayā pakṣīkṛtaṃ śāstram arthe pravartata iti tadbhedasyaivopayogād iti bhāvaḥ tad etad āha tatheti atra dūṣaṇam āha pratyaya iti evam ayaṃ puṃvacanāprāmāṇyavādī vaktavyaḥ kim asti tebhyo arthapratyayo na vā, na tāvan nāsti, sarvalokavyavahārocchedaprasaṅgāt satas tu nānimittotpattis sambhavatīti vimittaṃ vācyam na ca śabdād anyannimittam asyopapadyata iti jātam asandigdham avādhitaṃ ca jñānāntareṇa pramāṇam eva puṃvacanajanitaṃ jñānam iti nāsyānāgamatvābhyupagamo yukta iti itaras tv anumānāntarbhāvābhiprāyeṇāha vaktṛbuddher iti ayam abhiprāyaḥ visaṃvādabhūyiṣṭhāni hi puṃvacanāni, tannaitāni śrutamātrāṇy evārthaṃ niścāyayanti na cāniścito artho jñāto bhavati, niścayasyaiva jñānatvāt ataḥ prāṅniścayotpatter jñānābhāva eveti kiṃ nimittaprayatnena yadā tu vaktaivam avadhāritavyāptir bhavati na cāyam anavagataṃ bravītīti, tadā tadvākyād eva jñānakāryāt kāraṇabhūtaṃ jñānam anumāya jñānasyārthāvyabhicāreṇārtho niścīyate tasyāṃ cāvasthāyāṃ jñānaliṅgāvagatatvād arthasya vākyam anuvādakam eva ato nāgama iti siddhāntavādī tv āha kuto nvasāv iti ayam abhiprāyaḥ avagatā hi buddhir arthaṃ niścāyayati na cāsyāḥ kiñcid avagame kāraṇam astīti vakṣyāma iti ।। ataḥ svayam evānavagatā nārthasya liṅgam ity āha neti nanūktaṃ kāryāt śabdād anumāsyate, ata āha na śabda iti yathā nobhayam ubhayatra liṅgaṃ, tathā darśayati viśeṣa iti anumānaṃ hi vyāptibalena bhavati, iha ca vākyasāmānyaṃ jñānasāmānyena vyāptam avagatam iti tatas tat sidhyed, jñānamātrāc cārthamātram, na ceha tathā, jñānārthaviśeṣayor anumitsitatvāt tayoś ca sambandhagrahaṇābhāvenānanumeyatvāt nanu yatrāpto vākyaṃ prayuṅkte tad eva jñātvā prayuṅkta iti vijñānaviśeṣeṇaiva sambandho avagataḥ atas sa evānumāsyate yady evam, avagatas tarhi prāg eva vākyād arthaḥ, na hy anyathā yatra prayuṅkta iti śakyate vaktum api cāvidite prathamam arthe kathaṃ jñānam anumātavyam kim ajñāsīd ayaṃ vaktā kiñcid iti, āhosvid imam artham iti, nāpratipannam idamā śakyate pratinirdeṣṭum na cārthoparāgam antareṇa jñānasya viśeṣas sambhavati yo anumīyate na cākarmakaṃ jñānamātram anumīyate na ca tato arthaviśeṣas sidhyati na cāniścitaṃ jñānaṃ, saṃśayātmano vijñānavidhāyā darśitatvāt na caivaṃ puṃvākyebhyas sandehaḥ yā tu kvacid vyabhicārād aprāmāṇyāśaṅkā sā āptatvādinā nirākriyata ity uktam yadi tv evaṃ jñānaviśeṣāvagatir ucyate, ya evam avadhārito bhavati nāyam ananvitārthāni padāni prayuṅkte, na cānavagatānvayāni, tan nūnam amīṣām anenānvayo jñāta iti kim idānīṃ viditapadapadārthasaṅgatiḥ śrotā puṃvākyād arthaṃ na budhyata eva yady evam anuttarā guravaḥ jātā tu buddhir asandigdhāviparyastā ca na vedavākyajanitāyā dhiyo viśiṣyeta śaṅkāmātraṃ tu kathañcid vede api vākyatvādinā bhavatīti na tāvatā tadaprāmāṇyam tābhyām iti buddhiśabdābhyām ity arthaḥ ।।
cārthānumānānupapatteś śrotur aprāptapūrvam arthaṃ prāpayantī puruṣoktir vedavadāgama evety āha teneti ।। yad api cedam ucyate vedas tāvad bhinnaviṣayatayā pramāṇāntaram eveti, tad api manorathamātram evety āha na cāpīti na śakyate vaktum ity abhiprāyaḥ kim iti na śakyate ata āha liṅgam iti yadā pūrvoktair hetubhir aviśeṣeṇa sarvam eva śābdam anumānād abhinnam ity uktaṃ, tadā kathaṃ tadgocarasyānanumeyatvaṃ bhaviṣyatīti bhāvaḥ ।। nanv arthātmanā tāvalliṅgenānanumitapūrvam arthaṃ vedo bodhayatīti pramāṇāntaraṃ bhaviṣyatīty ata āha na ceti dhūmavattvakṛtakatvādīnāṃ hi saty apy avāntarabhede yathaiva trailakṣaṇyāparityāgenānumānatvam evam ihāpi syāt yadi tu tad eva nāstīty ucyate, tat tarhi vacanīyam, kim avāntarabhedopanyāseneti ।। anye tu prakṣīṇaśaktayo abhedam evāśrityaikadeśinaḥ pratyavasthitāḥ, tad darśayati evaṃ sthita iti ayaṃ hi teṣām abhiprāyaḥ codanāprāmāṇyaṃ hi pratijñātaṃ, tac cānumānatve api vedavacasas sidhyaty eva yathaiva hi śabdamadhyād vedaḥ pramāṇam evam anumānebhyo vedonumānam iti kim atiprayatnato bhedapratipādaneneti nanu bhaviṣyatvād dharmo nānumīyate ity uktaṃ bhāṣyakāreṇa ato anumānatvābhyupagame tadvirodho bhaved ata āha bhaviṣyatīti artharūpaliṅgābhiprāyeṇa tannirākṛtam ity arthaḥ ।।
etad api dūṣayati saṃjñeti yadi paścānmānasāmānyād anumānatvaṃ tad astu, na ca tadabhyupagame doṣa ity arthaḥ lakṣaṇaikatvena tv abheda iṣṭe anumānalakṣaṇābhāvāt pramāṇāntarānabhyupagamāc cāprāmāṇyam eva vedavacasām āpadyata ity āha lakṣaṇeneti ।। nanūktaṃ lakṣaṇaikatvam āptavādāvisaṃvādasāmānyād ity atrāha āptavādeti puṃvākyānām anena prakāreṇānumānatvāt prāmāṇyaṃ siddhyati na vedavacasām iti bhāvaḥ ।। kim iti na siddhyati ata āha vede tv iti āptanarābhāvāt tāvannāptavādatvenāvisaṃvādād anumānam na cātīndriyair arthair vedānāṃ sambandhānubhavas sidhyatīty apramāṇam eva bhaveyuḥ nāptasandṛbdhā vedā iti vedādhikaraṇe vakṣyatīti ।। nanu pramāṇāntarasaṅgatārthāni vedaikadeśabhūtāni kṣepiṣṭhādivākyāni dṛṣṭvā itarāṇy apy agnihotrādivākyāni vedatvāt satyārthāny anumāsyante ato asti lakṣaṇenānumānatvam ity āha nanv iti ।।
etad api dūṣayati nādityeti ādityayūpavākye vartamāno vedatvahetur anaikāntika iti nanu nedaṃ vākyam asatyārtham, ādityaśabdo hi sārūpyād gauṇo yūpe vartata iti tatsiddhisūtre vakṣyate, ata āha tadvad iti karmaphalasambandhavākyāny api tadvad eva gauṇāni bhaveyur iti api ca prāk svamahimnā vedaprāmāṇyabalenāprāmāṇyānumānāni pratyuktāni anumānatvābhyupagame tulyabalatayā tāny api durvāraprasaraṇānīty āha nāta iti ।। ato lakṣaṇabhedenaiva śabdasya pramāṇāntaratve iṣyamāṇe vedāḥ pramāṇaṃ bhavanti lokavedayoś ca samam eva pramāṇatā siddhety āha tasmād iti ।। lakṣaṇam api yathā parair āśritam āptopadeśaś śabda iti, tathāpy āptābhāvān na prāmāṇyaṃ vedasyeti tannāśrayaṇīyam ity āha teneti vedāntena loke api nāptatvaṃ prāmāṇye kāraṇam ity āha loka iti ।। kāraṇam āha purastād iti āptatvena hy apavādāśaṅkānirākaraṇamātram prāmāṇyaṃ tu sarvasaṃvidāṃ sahajam eveti svataḥprāmāṇyavāde varṇitam iti kiṃ tarhy āgamalakṣaṇam ata āha tasmād iti nirdoṣaśabdajanitaṃ vijñānaṃ pramāṇam iti ।।
ekañjātīyakasya śabdasya cānumānena prāmāṇyam eva samaṃ, na lakṣaṇam ity āha anumāneneti ।। svamatenedānīṃ padasyānumānād bhedaṃ vadiṣyaṃs tatpratipādane kāraṇam āha pada iti yady api padasya padārthe pramāṇatvān na tadbhedapratipādanam upayujyate, tathāpi paraiḥ padāny udāhṛtya vicāraḥ kṛta iti tadbhedam eva pratipādayāmaḥ atreti pada ity arthaḥ ।। tad idānīṃ bhedakāraṇam āha viṣaya iti viṣayabhedam eva darśayati sāmānyeti ākṛtyadhikaraṇe hi padasya sāmānyaviṣayatvaṃ sthāpayiṣyata iti ।। anumānaṃ tu dharmaviśiṣṭadharmiviṣayam ity anumānaparicchede sādhitam ity āha dharmīti liṅgam asyāstīti liṅgī tasya viśiṣṭasya prasādhakaṃ liṅgam astīti nanv anumāne vyāptibalena dharmasāmānyam anumīyata ity ata āha na tāvad iti yāvat tadanumānaṃ tadviṣayaṃ viśiṣṭaviṣayaṃ na bhavati tāvadanumānam eva na bhavati, na dharmamā siddhatvād ity uktam iti ।।
kiñcit śābde sāmānyād atiriktam avagamyate sa vākyasyaiva viṣayaḥ vākyam eva hi tadanuṣaktayātipadaṃ pāñcālarājo yātīti nanv astu śrutasyānuṣaṅgaḥ, aśrute api padāntare padād ekasmād viśiṣṭabodho dṛṣṭaḥ, yathā dvāram ity ukte vivriyatām iti, atra katham ata āha sāmarthyād iti kārakaṃ hi kriyayā viditavyāptikam, vyāptisāmarthyād eva kriyāpadam anumāpayati anumitakriyāpadād vākyād eva tatrāpi viśiṣṭārthapratyaya iti ।। atra codayati saṅkhyeti pariharati na tāvad iti yatra hi saṅkhyādayo avagamyante tatra katham ata āha yatrāpīti sambhavavyabhicārābhyāṃ hi viśeṣaṇam arthavad bhavati ākṛtis tu na tāvad ekatvaṃ vyabhicarati, dvitvādayas tv ekatvān na sambhavantīti tadākṣiptāyā vyakter eva viśeṣaṇaṃ saṅkhyādaya iti ।। tad evaṃ tāvad anurañjanena vyakter viśeṣaṇam ity uktam, tādarthyena tu kriyāṃ bhāvanāṃ saṅkhyādayo viśiṃṣanti tatra hi śrutyādibhir viniyujyante yathā paśor ekatve aruṇādiṣu ca vakṣyata ity āha padāntareti padāntaratvenātyantaviprakṛṣṭaviśeṣaṇatāṃ darśayatīti ।। darśayati tāvān iti na tāvadagṛhītasambandhaś śabdād viśiṣṭaṃ pratyeti gṛhītasambandhas tu pratipadyamāno vyutpattikālāvagatān na kiñcid adhikaṃ pratyetīti katham anumānaṃ bhavatīti ।।
api cātra bhinnayor eva prakṛtipratyayātmanoḥ padabhāgayor bhinnāv evārthau pratipannau viśeṣaṇaviśeṣyabhāvam anubhavata iti siddhaṃ vaiṣamyam ity āha bhedabuddher iti idaṃ tu pācakādiśabdeṣu yuktaṃ vaktum, tatra hi pākaḥ pratyayena ca kartṛmātram upāttam ārthas tu viśiṣṭapratyayaḥ gomadādau tu tadasyāstīti viśiṣṭa evārthe taddhitaḥ smaryata iti kuto vaiṣamyam, uktam atra tāvān eva hīti vyutpattikālāvagatād anadhikaviṣayatvam, idaṃ tu pācakādiśabdārtha voktam iti kiñcānumāne svatantragṛhīta eva parvatādir viśeṣyaḥ svatantrasmṛtenāgnyādinā viśeṣaṇena viśiṣṭo avagamyate śabdenobhayoḥ svatantragrahaṇam astīty āha viśeṣaṇeti grahaṇam upalakṣaṇārthaṃ, smaraṇaṃ cetyarthaḥ ।। vaiṣamyāntaram āha viśeṣyeti ।। atra codayati atheti atrāpi śabdasyaiva prathamāvagatasyārthaviśiṣṭatvena sādhyatvān na kramavyatikramo bhaviṣyatīti ।। dṛśyamānaḥ pakṣaḥ pūrvāvagatas sapakṣaḥ tadanugataṃ ca sāmānyaṃ hetur iti pakṣasapakṣahetuvibhāgopapattir iti ।।
nanv ihāpi śabdaviśeṣaṃ pakṣīkṛtya śabdatvaṃ hetuṃ vakṣyāmaḥ, ata āha śabdatvam iti arthaviśeṣo hy anumitsitaḥ, na cāsya śabdatvaṃ gamakam anaikāntikatvād iti nanv avāntarasāmānyaṃ tarhi gośabdatvaṃ hetur bhaviṣyaty ata āha gośabdatvam iti ato atraikaiva vyaktir arthena viśeṣyā hetutayā cābhidhātavyeti duṣpariharaṃ pratijñārthaikadeśatvam ity abhiprāyeṇāha vyaktir iti ।। nanu vyañjakabhedabhinnaikaiva vyaktiḥ pakṣīkariṣyate ity āha bhaved iti pariharati na tv iti naupādhiko bhedo vastu bhinatti, tatpratyayānapāyād iti bhāvaḥ api ca viśiṣṭatā sambandhe sati bhavati, tad iha kīdṛśo arthaśabdayos sambandha ity āha kathaṃ veti na tāvat śabdadeśe artho dṛśyate, mukhe hi śabdaḥ, bhūmāvarthaḥ nāpi śabdakāle, kalau kṛtayugārthasyābhāvād ity āha na tāvad iti ।। vyutpattikālāvagataviśeṣam, ubhayānugataṃ gośabdasāmānyaṃ hetuṃ kariṣyāmaḥ, na pratijñārthaikadeśatā bhaviṣyaty ata āha na pratyāyaneti ayam abhiprāyaḥ na drutādiviśeṣāṇāṃ deśādinibandhano arthena sambandho vidyate pratyāyanaśaktiviśiṣṭatā cāpi teṣāṃ na sambhavatīti ।। kim iti na sambhavaty ata āha viśeṣāṇām iti yathā pakṣīkṛtasya mahato dhūmasyaikadeśe adhastādagnir astīti tadviśiṣṭo dhūmas sādhyo bhavati naivaṃ drutādiviśeṣāṇāṃ pratyāyanaśaktiyogaḥ teṣāṃ vyabhicāreṇāpratyāyakatvād iti yat tu teṣāṃ sāmānyaṃ gośabdas sa pratyāyanaśaktiviśiṣṭaḥ, tatra ca pakṣe sa eva pakṣo hetuś cety uktam evety āha sāmānyasyeti ।।
ato arthaviśiṣṭaś śabdo nānumeya ity upasaṃharann āha tasmād iti ।। evaṃ tāvat śabdo na pakṣa ity uktam yadi tv arthaṃ pakṣīkṛtya śabdo hetur ity ucyate tad apy ayuktam apakṣadharmatvād ity āha kathaṃ ceti kathaṃ ca nirūpyata iti bhāvaḥ ।। kim iti na nirūpyate ata āha na kriyeti kasyāñcit kriyāyāṃ kartṛtayā sambaddhaṃ kiñcit kasyacit sambandhī bhavati, kriyākārakasambandhapūrvakatvāt śeṣasambandhānāṃ svasvāmyādīnām iti tatra svasvāmisambandhas tāvat kriyākārakasambandhapūrvaka ity āha rājeti prathamaṃ hi bharaṇakriyāyāṃ kartṛkarmabhāvam āpannau rājapuruṣau svasvāmisambandham anubhavata iti ।। evam avayavāvayavisambandho api kriyāgarbha ity āha vṛkṣa iti vṛkṣo avayavī hy avayaveṣu tiṣṭhatīti pratītiḥ kadācit tv avayavā eva śākhādayas tasminn iti pritītiḥ tad evaṃ sthitikriyākartṛbhāvanibandhano avayavāvayavisambandha iti evaṃ saṃyogo api kriyāgarbha evety āha deśa iti agnimaddeśe bhavane kartā bhavan dhūmo agnimato deśasya saṃyogī bhavatīti ।।
evaṃ kāryakāraṇabhāvādayo api sambandhāḥ kriyākārakasambandhapūrvakā ity āha kāryeti kiṇvaṃ hi surāyā bījaṃ surātmake pariṇāme kartṛbhavatsurāyāḥ kāraṇam ity ucyate tathā samūhasamūhisambandho api senākāryaṃ pratipakṣajayam aṃśena kurvan hastī senāyās sambandhitayocyata iti śabdārthayos tu na kaścid evam ākāras sambandhasyāvagamyate na cānirūpitākāras sambandho astīti śakyate vaktum ity āha na ceti ।। na ca sambandham antareṇa pakṣasya dharma iti vigrahagatā ṣaṣṭhī pakṣadharma iti ca tatpuruṣasamāso vā ghaṭata ity āha na cāstīti vṛttivigrahāv api nopapannāv iti upasaṃharati tasmād iti ।। anye tu śabdo arthaviṣaya ity evaṃ taddharmatām āhuḥ yathānupalabdhir abhāve prameya iti vakṣyate tad etad upanyasyati nivṛtta iti ।। etad api nopapannam ity āha tair apīti na kenāpi prakāreṇa viṣayaviṣayibhāvo ghaṭata ity arthaḥ yathā na ghaṭate tad etad āha na tad iti ।।
sarvaprakārāsambhavāt pāriśeṣyeṇa tadviṣayabuddhijanakatayā tadviṣayatā vaktavyā, evaṃ ca tadviṣayabuddhijanakatvasya vācyavācakabhāvam antareṇānupapattes tadabhyupagamaḥ kāryaḥ tatsiddhau ca na pratītyaṅgaṃ pakṣadharmatā na cāpakṣadharmajanitā pratītir anumānam ity āha tasmād iti dvayena ।। yadi tu pakṣadharmataiva tadviṣayabuddhijanane hetur iṣyate tatas tadvyatirekeṇa pakṣadharmatāyā evānupapatter itaretarāśrayatvam ato neyam api kalpanā ghaṭata ity āha gamakatvād iti ।। itaś ca na pakṣadharmatety āha na ceti anavagatavācyavācakasambandhāḥ svarūpātirekeṇa na śabdaṃ kasyacid dharmatayā jānanti yena pakṣadharmabuddhiś śabde bhaved iti ।। svarūpamātravijñānaṃ tu na dhūmādau pakṣadharmatāyāṃ hetuḥ, api tu dharmisambandhaḥ na cāsāv astīty abhiprāyeṇāha na ceti nanv atrāpy arthena dharmiṇā prathamaṃ vyutpattikāle sambandho avagata eva, āha na cāpīti ।।
pūrvasambandhanirapekṣa evāyam avyutpannasambandhasyāpi pakṣadharmasambandho bhāsate, na cātra tathety āha dhūmavān iti matirantena yata eva tannirapekṣo ayaṃ pakṣadharmasambandhaḥ, ata eva taduttarasmāt sapakṣasattvalakṣaṇād bhidyate, anyathā tadabheda eva syād ity āha teneti trīṇi hetor lakṣaṇāni pakṣadharmatā sapakṣe sattā vipakṣād vyāvṛttiḥ tatra ca pakṣadharmatāyā uttaraṃ sapakṣasambandham uttaralakṣaṇam apadiśatīti ।। śabde tv evaṃ nāstīty āha na tv atreti pūrvasambandhāpekṣayā ceyam avagamyamānārthapratītyuttarakālam avagamyate ato na tadaṅgam ity āha na ceti ।। itaś ca na pakṣadharmatety āha na ca dharmīti arthād anyas tāvad dharmī na pramīyata iti bhāvaḥ ।। pakṣadharmo bhavati, parastād api sa tāvān eva pramātavyaḥ tad yadi pakṣadharmatvam avagantum asau prathamam evāvagamyate, tato gṛhīte tasmin kiṃ parabhāvinā pakṣadharmādijñānena ato nānumānatety āha yaś ceti dvayena ।।
anvayam idānīṃ dūṣayati anvaya iti kathaṃ na nirūpyate, ata āha vyāpāreṇeti ।। etad eva darśayati yatreti iha tv evaṃ nāstīty āha na tv iti ।। kathaṃ nety ata āha na tāvad iti idaṃ ca pūrvam evoktam iti nanu vaibhavāc chabdasya nityatvāc cārthasya śabdārthayoś śakyate anvayo darśayitum ity āha bhaved iti pariharati sarvārtheṣv iti ।। kim ato yady evam ata āha teneti ।।
prakārāntareṇa sambandham āśaṅkate athaivam iti ।। etad api dūṣayati naivam iti kāraṇam āha dṛṣṭo hīti bhirantena kva dṛṣṭaḥ, ata āha avyutpanneti ।। nanu dvitīyādiprayoge śabdārthapratyayayor anvayo grahīṣyata ity āśaṅkate dvitīyādīti etad api dūṣayati śatakṛtva iti śatakṛtvaḥ prayoge apy ajijñāsur na sambandhaṃ budhyate aviditasambandhaś ca nārthaṃ pratyetīti ।। nanu jñātasambandhasya tāvan na śabdajñānam arthajñānaṃ vyabhicarati tasyaiva cānumānatvam iṣyata ity āha nanv iti pariharati yady evam iti yadi jñātasambandhasyānvayaḥ, anya eva tarhi sambandhaś śabdārthayor abhyupagamyata iti ।।
tataḥ kim ata āha nāṅgam iti yadi nāṅgaṃ, kiṃ jātam ata āha anvayeti asaty anvaye jñānaṃ nānumānam iti bhāvaḥ ।। anvayas tu pūrvāvagatapratītisāmarthyānusāreṇaiva jāyamāno nārthapratītau kāraṇam ity āha jñāta iti ।। upasaṃharati tasmād iti anumāne tu nānvayāt pūrvaṃ gamakatvasiddhir ity āha na ceti ।। vyatirekam idānīṃ dūṣayati vyatireka iti na hy anavagate arthe tajjñānena vinā śabdajñānaṃ bhavatīti vyatirekaś śakyate avagantum avagataś ced arthaḥ kiṃ vyatirekāśrayaṇeneti ।।
kim idānīm anupayogināv anvayavyatirekau śabde nety āha sambandham iti śaktini yor vyāpāro vācyavācakarūpaś śabdārthayoḥ sambandha iti ।। evaṃ ca trailakṣaṇyaparityāgenānanumānatvaṃ prasādhya prayogeṇa darśayati tasmād iti śabdo nānumānaṃ trairūpyarahitatvāt pratyakṣavat tādṛgviṣayavarjanāt tadvad eva tādṛk viṣayavarjanaṃ ca sāmānyaviṣayatvaṃ hītyādinā varṇitam eveti ।। idaṃ ca padasyānumānād bhedapratipādanaṃ prauḍhipradarśanārtham asmābhiḥ kṛtam na tu padaṃ pramāṇam ity āha satīti ।। yathā na pramāṇaṃ tathā darśayati padam iti tān eva caturaḥ prakārānāha pratyakṣa iti ।।
eṣv artheṣu prayuktasya yathā na prāmāṇyaṃ tathāha tatreti ।। adṛṣṭapūrve tu samprati pratyakṣe anutpattilakṣaṇam evāprāmāṇyam ity āha adṛṣṭapūrva iti sambandhajñānam eva vā tadā jāyata ity āha sambandheti na ca sambandha eva padasya prameya iti vācyam, tasyārthāpattiprameyatvād ity abhiprāyeṇāha sambandha iti tadarthas tu pratyakṣād avagata ity āha yo artha iti ।। ananubhūtapūrve parokṣe ca jñānānutpattir evety āha parokṣa iti anubhūte tu parokṣe smṛtir ity āha parokṣa iti ।। nanu smṛtim eva janayat pramāṇaṃ bhaviṣyaty ata āha pramita iti pramitaviṣayā hi smṛtiḥ, sannikṛṣṭārthagocaraṃ ca pramāṇam iti sthitir iti kathaṃ punaḥ pramitaviṣayaṃ na pramāṇam ata āha paricchedeti paricchedaphalaṃ hi pramāṇam na ca smṛtyā kiñcit paricchidyate, pūrvavijñānamātropasthāpakatvād iti ।।
atra codayati tādātviketi yady api pūrvam asāv artho avagataḥ, tathāpi tadānīṃ sattāṃ bodhayantī pratyabhijñānavat smṛtiḥ pramāṇaṃ kim iti na bhavatīti ।। pariharati yāvān iti utpadyate smṛtir anyadā, na tu pratyabhijñānavat tadanīṃ vastunas sattāṃ niścāyayati, pūrvajñānānusāritvād iti ।। nanu pūrvasaṃskāramātrajā hi smṛtiḥ, idaṃ tu pratyutpannakāraṇakaṃ padāt padārthajñānaṃ grahaṇam eva, kathaṃ smṛtir ucyate ata āha padam iti mā bhūt smaraṇaṃ, grahaṇam apīdam anadhikaviṣayam evādhikapratibhāsābhāvāt, ato na padaṃ smārakebhyas sadṛśādṛṣṭādibhyo viśiṣyata ity apramāṇam iti nanu kriyākārakayor anyataroccāraṇe avaśyam anyatarasyānyataravyatiṣaṅgo buddhau bhavati ataḥ katham ucyate nādhikyam avagamyata ity ata āha yadādhikyam iti padāntarasyaivāsau prasādo na padasyaikasyaivety arthaḥ ।। idaṃ cāsmābhis sauhṛdamātreṇa śiṣyebhyaḥ kathyate na padaṃ pramāṇam iti na tu tatpramāṇatve vākyārtho nāgamārtho bhavati tena hi pramāṇenāpi bhavatāvaśyaṃ padārthe bhavitavyam ataḥ pramāṇāntarānadhigatam arthaṃ gamayadvākyaṃ pramāṇam eva evam anumānāntargatatve api padasya na kācit kṣatiḥ, vākyārthasyānanumeyatvād ity āha pramāṇam iti ।।
āha vākyārthajñānasyaiva katham ananumānatvaṃ, tad apy ālocitānugamanam anumānam evāta āha vākyārtha iti agṛhītasambandhā eva padārthāḥ vākyārthaṃ gamayanti ato na vākyārthajñānam anumānam evañ ca darśayitavyaṃ vākyārthabuddhir anumānād bhinnā sambandhānubhavādṛte jāyamānatvād akṣabuddhivad iti ।। kathaṃ punar apratibaddham arthāntarasya pratipādakam, evaṃ hy atiprasaṅgaḥ ato asiddho hetur ata āha vākyeti ye ca paraiḥ padārthabuddher anumānād abhedahetava uktāḥ, te tāvad bahavo vākyārthabuddhāvasiddhā ity āha sarveṣām iti vākyārthabuddhir hi na tāvad anvayavyatirekajā nāpi sambandhapūrvikā naiva pratyakṣadarśanaprabhavā padād avagatānāṃ padārthānāṃ tatkāraṇatvāt sāmānyaviṣayatvam apy asiddhaṃ viśiṣṭaviṣayatvāt pratyakṣānyapramāṇatvatadadṛṣṭārthabodhane tūpamānādīni prasādhya naikāntikīkārye tadadṛṣṭārthabodhanaṃ cānumānābhāsair apy anaikāntikam evaṃ trikālaviṣayam apy anumānābhāsenaiva evam eva padārthabuddhāv api darśayitavyam anvayavyatirekajatvaṃ tu tatrāpy asiddham eva uktaṃ hi śabdaśaktinirdhāraṇe tayor vyāpāro na buddhijanmanīti sambandhapūrvakatvaṃ tu yady aviśeṣitaṃ tat pratyakṣeṇaivānaikāntikam, tad api hīndriyārthasambandhapūrvakam eva athānumānāṅgasambandhapūrvakatvaṃ, tadasiddham, vyāptir hi tadaṅgam na ca padāt padārthajñāne vyāptiḥ kāraṇam sāmānyaviṣayatvaṃ cābhāsenaivānaikāntikam eva pratyakṣadarśana pratyakṣānyapramāṇatvatadadṛṣṭārthabodhanāni tūpamānādibhir apīti ।। manyante astu tāvatpadam apy anumānād abhinnam etāvatāpīha śabdānumānayor aikyam iti vāk pravartata eveti sopahāsam āha vākyeṣv iti ।। śabdaparicchedaḥ samāptaḥ ।।
buddhir upamānam iti prasiddham ato na doṣaḥ dṛśyamānaviśeṣaṇam ekadeśadarśanād itivad anupāttam iti ced na udāharaṇe upādānāt evaṃ hy āha yathā gavayadarśanaṃ gosmaraṇasyeti asyārthaḥ dṛśyate asminn iti darśanaṃ, adhikaraṇe lyuṭ gavayo darśanam asyeti gavayadarśanam sādṛśyam anyapadārthaḥ etad uktaṃ bhavati gavaye dṛśyamānaṃ sādṛśyam iti atrodāharaṇānusāreṇa lakṣaṇavākye api dṛśyamānam eva sādṛśyam abhimatam iti gamyate gosmaraṇasyeti ca nandigrahī tyādinā kartari lyuḥ gāṃ smarataḥ pramātuḥ yathā gavaye dṛśyamānaṃ sādṛśyam etatsadṛśā gaur iti buddhim utpādayatīti saṅgatis tu prasiddhibāhulyāt śābdānantaram upamānam iti prāg evoktam atra codayati prasiddhapramāṇānuvādenātrāparīkṣā pratipādyate ato yathā naiyāyikoktam upamānaṃ pramāṇam āśrīyate, evaṃ tad uktam evopamānalakṣaṇam āśrayitum ucitam evaṃ hi tair uktaṃ - prasiddhasādharmyāt sādhyasādhanam upamānam iti asyārthaḥ prasiddhena gavādinā sādharmyāt sādhyasyāprasiddhasya gavayādeḥ kañcid anabhijñaṃ prati sādhanaṃ prajñāpanaṃ yādṛśo gaus tādṛśo gavaya iti vākyaṃ, tajjanitā vā buddhir upamānam iti tad etatparihāreṇa lakṣaṇāntarapraṇayane kāraṇaṃ vācyam ity ata āha kīdṛg iti dvayena satyaṃ naiyāyikair idam uktam na tu yuktam anantaroktāgamābahirbhāvāt śabdavijñānād dhīdam asannikṛṣṭe arthe vijñānam ato anyathaiva śābare tantre upamānaṃ varṇitam iti ।। naiyāyikāgamalakṣaṇānusāreṇāpy asyāgamatvam avagamyata ity āha puruṣeti evaṃ hi naiyāyikānāṃ śābdalakṣaṇam āptopadeśaś śabda iti atrāpi cāptapuruṣapratyayenaivāparidṛṣṭe gavayādau sādṛśyena sampratyayo bhavati nānāptā saṃvādāt ata āptasyaivedaṃ vacanam avyabhicārīti matvā tadbalabhāvī niścayo jāyate, teṣām apy āgama eveti ।। nanu śābare api sadṛśadarśanāt sadṛśāntare jñānam upamānam iti varṇitam etad api smaraṇābahirbhāvād apramāṇam eva yathā hi kiñcid dhyāyataḥ smaraṇaṃ bhavati, evaṃ sadṛśadarśino api sadṛśāntare smaraṇam, ato na dhyānādijanmanā smṛtyā sahāsyāḥ kaścid viśeṣaḥ ato apramāṇam ity āha sadṛśād iti naiyāyikalakṣaṇaṃ tāvadāgamābahirbhāvi śābaraṃ tv apramāṇam eva saṅgṛhātīti ।। nanu smṛtisambhinnam api deśādibhedena jāyamānaṃ pratyabhijñānaṃ pramāṇaṃ dṛṣṭam evam ihāpi gāṃ nagare dṛṣṭavato vane gavayadarśinas tadbhānaṃ pramāṇaṃ bhavaty ata āha deśakālādīti na khalu deśādibhedas sanmātratayā prāmāṇye kāraṇam, api tarhi prameyatayā, na ceha deśāntarādiviśiṣṭo gauḥ pramīyate, api tu nagarāvagatas sampraty api tatstha eva smaryata iti ।।
naiyāyikaikadeśināṃ matam upanyasyati śruteti yena kilātideśavākyaṃ śrutaṃ yādṛśo gaus tādṛśo gavaya iti, tasya śrutātideśavākyasya vanaṃ prāptasya yat svayam asau gosadṛśo gavaya iti sādṛśyānurañjitaṃ gavayajñānam idam upamānam iti ।। etad api dūṣayati pratyakṣa iti gavayas tāvadindriyasannikarṣāt pratyakṣeṇa pratīyate gosādṛśyam apy atideśavākyād avagataṃ smaryata iti nopameyam astīti atra codayati nanv iti ayam abhiprāyaḥ gosādṛśyaviśiṣṭo hy atra gavayo avagamyate na ca tatpratyakṣaṃ, gor apratyakṣatvāt tadviśiṣṭo gavaya upamānasya viṣayaḥ na hy asau pratyakṣeṇāvasīyate, gavayamātraviṣayatvāt tasya na cāgamād avagataḥ smaryate, sāmānyaviṣayatvād āgamasya iha cāyam asāv iti viśeṣapratibhānād iti ।। etad api vikalpya dūṣayati pūrveti sārdhena idam atra vikalpanīyam atideśavākyād avagatāt kiñcid adhikam avagamyate na vā, yadi nety āha, tataḥ smaraṇād aviśiṣṭā saṅgatir iyam apramāṇam yathā padāt padārthajñānaṃ pratyutpannakāraṇajatvenāsmaraṇam apy anadhikaviṣayatvād apramāṇam, evam ihāpy atideśavākyāvagatagosādṛśyaviśiṣṭagavayajñānam yadi tu sāmānyāvagatād viśeṣāvagame asti viśeṣa ity ucyate, sa tarhi pratyakṣād eva labhyata iti na pramāṇāntarāvakāśa iti ।। nanūktam asannihite gavi tatsādṛśyasyāpratyakṣatvān na tadviśiṣṭo gavayaḥ pratyakṣeṇāvagantuṃ śakyata iti sāvakāśaṃ pramāṇāntaram ity ata āha yāvad dhīti yāvadindriyavyāpārānantaram aparokṣaṃ bhāsate tan naḥ pratyakṣam tathā ca sādṛśyaviśiṣṭo gavaya iti katham apratyakṣo bhaviṣyati pratijāti kṛtsnaparisamāptam eva jātibat sādṛśyam ity apratyakṣe api gavi tatsādṛśyaviśiṣṭagavayapratyakṣam upapadyata eveti bhāvaḥ ।।
na ca śabdādismaraṇasambhedād apramāṇatā, gṛhyamāṇasmaryamāṇayor vivekasya savikalpakasiddhau phaṇitatvād ity āha smaryamāṇasyeti viveke sati nāpramāṇatety arthaḥ śrutātideśavākyaviśeṣaṇopādānasyāpi na phalam upalabhyata ity āha śruteti ।। kathaṃ nopayujyate ye apīti gosādṛśyaviśiṣṭagavayadarśanaṃ ced upamānam abhimataṃ tadāśrutatadvākyānām api nagare gāṃ dṛṣṭavatāṃ vane gavayaṃ paśyatām asty eveti mandaṃ viśeṣaṇaphalam iti ।। nanv aśrutātideśavākyānām ayam asau gavaya iti saṃjñānusandhānaṃ nāsti, itareṣām astīty ayam asti viśeṣa ity āha atheti pariharati na nāmeti yadupamānasya prameyam abhimataṃ tattāvatte api jānanti saṃjñitvaṃ mā nāmānusandhīyatām iti ।। phalavadviśeṣaṇam ata āha na ceti kāraṇam āha sādṛśyeti atideśavākyād eva gosādṛśyena gavayaśabdavācye arthe avadhārite vyaktirūpeṇānavagato api śabdārthasambandho avagata eva etad dhi tadāvagataṃ gosadṛśaṃ vastu gavayaśabdavācyam iti etāvac ca sambandhasya svarūpam, atas sūktaṃ viśeṣaṇānarthakyam iti ।।
yena nāma pramāṇena grahaṇaṃ buddhikarmaṇoḥ । asya śabdārthasambandhaś śaktirūpo na gocaraḥ । gosādṛśyena vijñātapūrvo gavaya eva tu ।। iti ata eva na cāsyeti sambandhasya pratyabhijñānaviṣayatvaṃ nirākaroti gavayas tv iha gosādṛśyenāvagata pūrvaḥ pratyabhijñāyata iti na kiñcid anupapannam iti ।।
hīndriyasambandhānusāri jñānaṃ na śabdaśaktiparāmarśajam eveti pratyakṣam eveti varṇitam ity ato naikatrāpi lakṣaṇe upamānasya prameyam adhikaṃ paśyāma iti vācyam asyāpūrvaṃ prameyam ity upasaṃharati tasmād iti ।। yadi tūcyate pratiyogisāpekṣaṃ sādṛśyagrahaṇam ato na pratyakṣam, arthendriyasāmarthyamātrajaṃ hi pratyakṣaṃ jñānaṃ, na tatpūrvam aparaṃ vānusandhatte ataḥ pratyakṣe api dharmiṇi parokṣam eva sādṛśyam iti na tadviśiṣṭasya pratyakṣatvam iti sāvakāśam upamānam ity ata āha vyavasāyeti bauddhānām ayaṃ siddhāntaḥ yadavikalpakam āpātajaṃ pratyakṣam iti naiyāyikās tu vyavasāyātmakapratyakṣavādinaḥ ato jātyādivatsādṛśyam api teṣāṃ kiṃ na pratyakṣeṇa pramīyata iti ।। bāhuleye tadbodhe api tadapekṣā dṛṣṭā tathedaṃ gavi gavayasādṛśyam iti na tadapekṣāhetur upalabhyata iti api cāpekṣatāṃ nāma gauḥ, dūrād gām upalabdhavato viditāvayavasāmānyavibhāgasyāpi gosadṛśagavayajñānaṃ bhavet avayavasāmānyāny api tadbodhe apy apekṣyanta iti cet vaktavyo apekṣārthaḥ yadi matam, abhivyañjakāni tasyāvayavasāmānyānīti, tāni tarhi gavayavartīni tasyābhivyañjakāni, santi ca tāni gave iti kiṃ gogatatadvedanena, ato gavyavagate anavagateṣu cāvayavasāmānyeṣu gosādṛśyajñānaṃ jāyeta jātyor hi tatsādṛśyam, avagate ca te iti kim anyad apekṣyate yac cedam avayavasāmānyānāṃ bāhulye sadṛśatvam, idaṃ ca na syād arthāntaratve sādṛśyasya sarvatra tāvattvāt syān matam vyañjakāni tāni tasya bhavati cābhivyañjakaprakarṣe abhivyaṅgyabuddhiprakarṣaḥ yathā ghaṭādau tadvad ihāpi bhaviṣyatīti tan na na hi buddhimātram atra prakṛṣyate api tarhi vastv eva sātiśayam upālabhāmahe ata eva mukhyāpacāre sadṛśopāditsayā susadṛśaṃ pratinidhīyate na mandasadṛśam ity etad api yat kiñcit ataḥ kalpanāmātrakalpitaṃ dvicandrālātacakrādivad bhrāntikāraṇaṃ sādṛśyaṃ na prāmāṇikam iti prameyābhāvād api nopamānāṅgam anyad vā sādṛśye pramāṇam ity āpekṣa iti ।। sāmānyāni ca bhūyāṃsi guṇāvayavakarmaṇām ।
bhinnapradhānasāmānyavyaktaṃ sādṛśyam ucyate ।। tu tāni sādṛśyam, samavāyātmā ca nāpratisaṃhite jātyantare abhivyakto bhavatīti yuktaiva tadapekṣā na ca yadarthāntarāpekṣapratibhāsaṃ tadavastu bhavati na hi devadattasya pitṛtvaṃ putrāpekṣayā pratīyata iti, tad avastu ataḥ āpekṣikāṇy evañjātīyakāni na cālayituṃ śakyante ata evāvayavasāmānyapracayāpracayayos susadṛśādibodhopapattiḥ ataḥ siddhaṃ jātivyaktyantarāvacchinnāni guṇāvayavādisāmānyāni sādṛśyam iti ।। nanu padmadalākṣīyamaṅganeti padmāvayavena dalenāṅganāyāś cakṣur upamīyate, yadi cāvayavasāmānyaṃ sādṛśyaṃ, na tad iha sambhavati, svayam evāvayavatvāt, na hi cakṣuṣaś cakṣurādyavayavāntaram asti ata āha sadṛśeti nāvaśyaṃ mahāvayavino yo avayavas tatsāmānyaṃ sādṛśyam avayavasāmānyāni tu sādṛśyam ity uktam tac cāvayavānām api cakṣurādīnāṃ svāvayavasāmānyabhūmnā sambhavaty eveti yukto aṅganādīnāṃ sadṛśāvayavabodha ity āha ।। dravyasādṛśyaṃ samālaṅkāradhāriṇor loke, vede ca lohitoṣṇīṣā ṛtvijaḥ pracarantīti kriyāsādṛśyam adhyayanādisāmānyāl loke, vede ca yajñavihaṅgamayor nipatyādānasāmānyāt evaṃ hy āha yathā vai śyeno nipatyādatte, evam ayaṃ dviṣantaṃ bhrātṛvyaṃ nipatyādatte iti śaktisādṛśyaṃ tu bhīmo malla iti loke, vede ca somapūtīkayoḥ avagamyate hi pūtīkānāṃ somaśaktir arthavādāt tatkāryatvenāvagamāt kāryasya ca kāraṇānuvidhāyiśaktikatvāt uktaṃ ca somasya yo aṃśaḥ parāpatat sa pūtīko abhavad iti svadharmasādṛśyaṃ kecit triśikhāḥ kecit pañcaśikhā iti loke triśikhādīnām anyonyasādṛśyaṃ, vede ca vasiṣṭhātryādīnāṃ narāśaṃso dvitīyaḥ prayāja iti dharmaniyama eva hi tatra sādṛśyam, prakṛtivikṛtikarmaṇoś ca dharmasāmānyam eva sādṛśyam ity uktam eva ete ca jātyādaya ekaikaśo dviśastriśas samastaśaś ca samānā bhavantas sādṛśyasya vicitratām āpādayantīti ।।
nanu yatra sādṛśyaṃ samavaiti tatsadṛśabuddhyā gṛhyate yadi cāvayavasāmānyāni sādṛśyaṃ, tāni tarhy avayaveṣu samavayantīti teṣv eva sadṛśadhiyaṃ janayeyuḥ atha teṣāṃ bhūyastā, sā cāvayavasāmānyeṣv iti tāny eva sadṛśāni syuḥ kathaṃ jātyantare sadṛśabuddhir ata āha na dharmā iti satyam ata eva hetor na dharmākhyāvayavasāmānyāni tadbhūyastā vā sādṛśyaṃ, teṣu sādṛśyabuddhyanutpatteḥ yad eva hi teṣāṃ bhūyas tayā yuktaṃ jātyantaraṃ gavayādi vyaktyantaraṃ vāgneyasauryādi, tad eva sadṛśabuddhyā gṛhyate ato jātyantarasamavāya eva teṣāṃ sādṛśyam svarūpatas tv ekaikaśastāni sāmānyāni pradhānasāmānyavadekatvabuddhinibandhanam eva piṇḍitāni tu jātyantarasamavāyopahitāni sādṛśyam, ayaṃ ca bhūyo avayavasāmānyety asyaiva prapañca iti ।। atra codayati yamayor iti jātyantarasyeti yāvacchrutagrāhiṇaḥ paricodanam idam yadi jātyantarasya bhūyo avayavasāmānyayogatas sādṛśyaṃ kathaṃ yamayor vyaktisādṛśyam iti itaras tu pradarśanamātraṃ jātyantarasyeti keyam atraivāsthā, tad ayam arbhako varāka ity apahasati dṛṣṭatvād iti yatraiva sādṛśyaṃ dṛśyate jātau vyaktau vā, tatraiva tadāśrayaṇīyam kim ekatraivāsthāṃ badhnāsīti syād etat ekasvabhāvā hi bhāvā jātyādayaḥ tad idaṃ sādṛśyam api tathaiva yuktam yadi tāvadalpavṛttisvabhāvaṃ vyaktyor eva yuktam, atha bahuvṛttisvabhāvaṃ tato jātyor eva ardhavaiśasaṃ tv avastutām āpādayatīti, ata āha kvacid dhīti pratītyavisaṃvādād ubhayopapattir iti bhāvaḥ ।। nanu sāmānyāni sādṛśyaṃ, tāni ca vyaktināśena naśyeyuḥ ato nityaṃ sāmānyam iti siddhāntahānir ata āha sāmānyānīti etāni tāvannāśīni bhavantu, sāmānyāntarāṇi gotvādīni nityāny eveti na kaścil lokavirodha iti ।। kaḥ punas sāmānyāntareṣu viśeṣaḥ, ata āha ananteti ananto hi gotvādīnām āśrayaḥ tadekasya nāśe apy āśrayāntare pratyabhijñānānnaikāntiko nāśa iti nityasāmānyavādo api na nas sārvatrika ity āha teneti ।।
athavāvayavasāmānyānām api nātyantiko nāśo astīty āha sāmānyasyeti kāraṇam āha sarvasyeti ।। yady asti tatrāpi sādṛśyadhiyā bhavitavyam ata āha teṣām iti bhūyas tayā teṣāṃ sādṛśyam atiriktaṃ bhavati, na tv ekaikaśo na santīti na kevalaṃ sāmānyam anaśvaram iti deśāntarādiṣv āśrayasadbhāvaḥ kalpyate api tu pratyakṣe api kvacid arthe tāny upalabhyanta evety āha tānīti ।। nanv akṣyādīnāṃ svāvayavasāmānyabhūmnā sādṛśyam uktaṃ, tadavayavānāṃ tu kathaṃ sādṛśyaṃ bhaviṣyaty ata āha sadṛśeti yathā mahāvayavino ye avayavāḥ svāvayavasāmānyais sadṛśā bhavanti, evaṃ yatra nāmāvayaveṣv api sadṛśāvayavatvam avagamyate te apy avāntarāvayavasāmānyais sadṛśā bhavantīti na kāścad doṣa iti ।। tāvac caivaṃ darśayitavyaṃ yāvannirbhāgā bhāgā ity āha evam iti tataḥ paraṃ paramāṇutvam eva kevalaṃ sāmānyam ity āha tata iti ।।
vastuvyavasthitayaḥ, ato yatsadṛśabuddhim utpādayati tatsādṛśyam pradhānāvayavināṃ tu yatra gotvādisāmānyam ekaṃ pratīyate, tatra sa eveti pratibhāso bhavati, na sa iveti ataḥ pradhānasāmānyaṃ na sadṛśabuddher hetur iti na sādṛśyam tadbhede pradhānasāmānyabhede gogavayayos sādṛśyabuddhir bhavati, na ca tayor itaretarasādṛśyabuddhiḥ ato yatra gotvādisāmānyaṃ vartate na tatra sadṛśabuddhiḥ yatra sadṛśabuddhir na tatra tadvartata iti tadvartīny avayavasāmānyāny eva piṇḍitāni sadṛśabuddher hetutvāt sādṛśyam iti siddham evaṃ ca yannibandhanakāreṇa sādṛśyasya tattvāntaratve kāraṇam uktaṃ gotvādāv api prasaṅga iti, tat pratyuktam iti ।। citrādāv avayavasāmānyābhāvāt sādṛśyānupapattir iti codayati citrādāv iti pariharati tatrāpīti pāriṇāmikāvayavasamavetasāmānyābhāve api pṛthivyaṃśe śuklādayo varṇaviśeṣāḥ parimāṇaś ca tais sādṛśyam upapāditam iti kiṃ punar idaṃ jātisādṛśyaṃ vyaktisādṛśyaṃ vā nedam ubhayam api sambhavati, ubhayābhāvāt na hi citrādau naratvādijātayas tadvyaktayo vā sambhavanti svabhāvanirmitapāṇyādyavayavasamavāyitvād vyakteḥ, tatsamavāyitvāc ca jāteḥ ucyate vyaktir evātra sadṛśī yady api cātra naratvaṃ nāsti, dravyatvaṃ tv astīti tadvyaktis sadṛśatayā pratīyate prāyeṇa cākṛtisādṛśyam eva tatrāvagamyate kuśalas tu citrakāro vyaktisādṛśyam unmīlayatīti ।। tulyatayā sādṛśyaṃ bhavaty eva uktam asakṛt yathā darśanaṃ tadāśrīyata iti tad iha citrādau varṇasāmānyam eva kusumādigandhaviśeṣāṇāṃ gandhasāmānyaṃ, kṣīraśarkarādau rasasāmānyaṃ sādṛśyam avaśyaṃ sarvaguṇasāmānyasamavāyo nānusartavya iti ।। parihārāntaram āha pṛthivyādiṣv iti evaṃ hi satkāryavādino vadanti nātyantam asatkartuṃ śakyaṃ, gaganakusumavat, ato asataḥ kāryatvaṃ nivṛttaṃ sattāṃ gamayati ato narādyavayavasāmānyāny api nātyantam asanti jāyante kin tu santy eva svakāraṇeṣu pṛthivyādiṣu bhūteṣu pariṇāmād abhivyajyante sā ca teṣāṃ pāriṇāmikyabhivyaktir yathādarśanam evāvadhārayitavyā yathā ca tāni pāṇyādimatsu devadattādiṣu dṛśyante, evaṃ citrādibhāgeṣv itīti tatra kim iti nābhyupagamyante ato avayavasāmānyāny eva citrādāv api sādṛśyam iti ।।
prāksattve kāraṇam āha na hīti idaṃ ca prāg evoktam iti yat tu sādṛśyaṃ bhinnam abhinnaṃ veti vikalpyāvastutvam āpāditam, tatrottaram āha dharmāṇām iti sarvadharmāṇām eva jātyādīnāṃ na dharmiṇo nānātvam, atha cāvāntarasthitir api dharmadharmikṛtāsty eva evaṃ sādṛśye api ato nānena tadapalapituṃ śakyate sarvatrānaikānta eva pratīty avisaṃvādāt samarthanīya iti ।। tad evaṃ sādṛśyasya vastutve siddhe cakṣuṣā sambaddhasya sator dvayor dharmiṇor yugapadīkṣamāṇasyaikatra vā pratyakṣatvaṃ siddham ity āha vastutve iti ।। vṛttiparicodanāyām uttaram āha sāmānyavad iti kāraṇam āha pratiyogīti jātyādivadupapattir iti ।। pratyekaṃ kṛtsnasamavāye cāsannihite api gotve smṛtisthe gavayasthasya sannihitasya sādṛśyasyendriyagocaratā siddhety upasaṃharann āha tatreti ।।
svamatenedānīm upamānasya prameyaṃ darśayati tasmād iti yathā vivakṣaṃ viśeṣaṇaviśeṣyabhāva iti ।। nanu gauḥ smaryate sādṛśyaṃ ca pratyakṣeṇa gamyata iti na prameyam upamānasya paśyāmaḥ ata āha pratyakṣeṇeti ।। atra dṛṣṭāntam āha pratyakṣe iti ।। kā punar atra vyabhicāraśaṅkā, yannirākaraṇārthaṃ lakṣaṇapraṇayanam, ata āha yatra tv iti ।।
ābhāsetaraviveke kāraṇam āha bādhaketi atrodāharaṇam āha yatheti ।। kathaṃ punas tadābhāsatvam ata āha samīpastha iti bādhakaṃ hi tatra jñānam utpadyata iti bhāvaḥ neti pratyayābhāve tu paramārthasādṛśyam ity āha na bādhyata iti ।। sarvam evālocitānugamanam anumānam iti manyamānā ye asyānumānāntarbhāvam icchanti tān pratyāha na ceti pakṣadharmādyasambhavam eva darśayati prāg iti dhūmādir hi prameyasya parvatāder dharmatayānumānotpatteḥ prāgavagataḥ pakṣadharmo bhavati iha ca gauḥ prameyaḥ na copamānotpatteḥ prāk taddharmatayā sādṛśyaṃ gṛhyate atas tāvan na pakṣadharmaḥ gavayaśṛṅgitvādīnāṃ tu pakṣadharmatopariṣṭānnirākariṣyata iti ।। gavayagatam api sādṛśyam apakṣadharmatvān na sādṛśyaviśiṣṭānāṃ gavām anumāpakam ity āha gavaya iti gogataṃ ca pratijñārthaikadeśatvān liṅgam ity āha pratijñārtheti ।।
gavayo apy apakṣadharmatvān na sādṛśyaviśiṣṭasya gor liṅgam ity āha gavayaś ceti anvayo api tasya sādṛśyaviśiṣṭena gavā nāvaśyaṃ viditapūrva ity āha sādṛśyam iti dvedhāpy upamānasya prameyaṃ sādṛśyaviśiṣṭo vā gaus tad vā goviśiṣṭam, ubhayasyāpi gavayānvayo na dṛṣṭapūrva iti ।। nanu yugapad ubhayaṃ paśyatāṃ sādṛśyagavayayos sambandho avagata evāta āha ekasminn iti satyam avagataṃ, na tu sarveṇety uktam asmābhiḥ yadi cānvayo jñānāṅgaṃ syāt, ekasyāpy agṛhītānvayasya jñānaṃ na syād iti ।। yadi tu śṛṅgitvāder gavā sambandho avagataḥ, atas tadgavaye gṛhyamāṇaṃ gavi liṅgaṃ bhaviṣyatīty ucyate tan na teṣām avayavabhūtānāṃ gavayāvayavijñānavyāpāraṃ pratyupakṣīṇatvād ity āśaṅkayā sahāha śṛṅgitvāder iti ।। yadi tu gavayajñānaṃ pratyanupakṣīṇāni svarūpeṇaiva śṛṅgitvādīni liṅgam iṣyante, tatas tebhyaḥ pūrvāvagatasambandhānusāreṇa nissādṛśyam eva gosmaraṇaṃ syād ity āha yadīti kathaṃ nissādṛśyam ity ata āha na gaur iti ।।
parāvartinaṃ sādṛśyapratyayam apekṣya gosādṛśyaviśiṣṭagavayapratyayād eva punas tatsādṛśyaviśiṣṭagojñānam upajāyate, na punaḥ śṛṅgādipratyayamātrād iti ।। nanu śṛṅgādayo api parasparasadṛśā eveti kathaṃ tebhyo nissādṛśyā pratītir ucyate ata āha sadṛśeti yadi gavayādīnāṃ sadṛśāvayavatvam avagamyate, na tarhi te sadṛśatayā pramīyante kin tv avayavā eva parasparaṃ sadṛśatayā ato na sādṛśyaviśiṣṭagopramitau śṛṅgitvādīnāṃ liṅgatvam nissādṛśyaṃ tu tebhyo gosmaraṇamātraṃ syād iti api cānumāne yad ekadeśatayā dhūmādir avagamyate prameyam apy agnyādi tadekadeśatayaiva iha tu śṛṅgitvādayo gavayaikadeśatayā pramīyante na ca tadekadeśo gaur apy anumīyata ity āha na ceti ।। yadi tu kaścid vaiyātyād evam evānumāsyata iti brūyāt, taṃ pratyāha ittham iti bhrāntir iyam abhāvavirodhād iti nagarasthagojñānam aviśeṣitaṃ sādṛśyena smṛtir evety āha nagarastham iti viṣayatātsthyād jñāne api tātsthyavyapadeśaḥ tadadhīnatvāt tasyeti ।। ayaṃ bhāvaḥ pratibandhadarśino hi pratibandhakajñānam anumānam na ceha sauryādivākyānām āgneyādividhyantena pratibandho avagataḥ na ca dravyadevatayoḥ na karmaṇaḥ ataḥ kathaṃ tajjñānam anumānam iti pramāṇāntarād evopamānāt prākṛtavidhyantaprāptir adhyavasātavyā vaikṛtāni hi pradhānāny aśrutavidhyantāni na tam antareṇa paryavasyanti yat kiñcid vidhyantāpekṣāṃ dravyadevatādisādṛśyadarśanotthāpitopamānaparyavasthāpitāgneyavidhyantāni itikartavyatām āpādya kṛtārthāni bhavanti yathehaiva tāvat sauryāgneyayor ekadevatātvena taddhitadevatānirdeśenauṣadhadravyakatayā ca sādṛśyād upamānenāgneyadharmās saurya unnīyante ayaṃ cāvayavārthaḥ iyam upamā nād bhinnoktā agnyādiyutam itikartavyatājātaṃ sādṛśyamātrāt kathaṃ nu pratyāyayodity evam upayujyate itarathā sauryādivākyais saha tasyādarśanān nānumānaṃ sambhavatīty aprāptir eva syāt agnyādiyutam iti agnyādinā devatayāgneyādikarma lakṣayati āgneyādinā karmaṇā yuktam itikartavyatāmātram ity uktaṃ bhavatīti ।।
susadṛśalābhe api hy alpayā mātrayā tatsadṛśam avagamyata eva ato astu tatrālpaṃ nāmāvayavasāmānyam ata āha matir iti na kevalaṃ vastutas tayos susadṛśālpasadṛśayoḥ mandratvamatir tathaiva mukhyarūṣeṇaiva susadṛśe drāk śīghram utpadyate ivaśabdo alaṅkāre ato mandasadṛśasya mātrayā sādṛśyabodhe apy anupādānalakṣaṇo bodho bhaviṣyatīty asti hānopādānayor upamānopayogaḥ ।। upamānaparicchehaḥ samāptaḥ । hi dṛṣṭaśrutaśabdam upacaranto laukikā dṛśyante na dṛṣṭo na śrutaḥ kaścit svayaṃ dattāpahāraka iti yathā etad evābhipretya ṭīkākāreṇoktaṃ dṛṣṭaḥ śruto veti laukikam abhidhānam iti śābdīm upalabdhiṃ pramāṇāntarebhyo bhedena laukikā upādadānā dṛśyanta ity uktaṃ bhavati idam api nopapannam kathaṃ hi lakṣaṇagranthe sunipuṇo bhāṣyakāro abhiprāyāntaram antareṇa śrutapadaṃ prayuṅkta ity utprekṣitum api śakyam iti vācyam ubhayopādānaprayojanam ata āha dṛṣṭa iti satyam pañcabhir api pratyakṣādibhir dṛṣṭo dṛṣṭo bhavati upalabdhiparyāya eva dṛṣṭaśabda iti yāvat tathāpy asmād dṛṣṭād bhedena yacchrutodbhavārthāpattir upādīyate, tad asyāḥ pramāṇagrāhitayā pūrvasyā dṛṣṭārthāpatter vailakṣaṇyaṃ darśayitum tac copariṣṭād vakṣyate prathamārthāpattyapekṣayā ca pañcabhir ity uktam iti pramāṇaṣaṭkapūrvikārthāpattyudāharaṇāvasare ।। svakāle yad akurvas tu karoty anyad acetanaḥ ।
pratyavāyo asya tenaiva nābhāvena sa janyate ।। karmaṇaḥ prāgabhāvaś ca vihitākaraṇeṣu yaḥ । sa cānarthakaratvena vastutvān nāpanīyate ।। vihitabhāvena na caivaṃ mantrādibhāve kāryam iti evaṃ cākiñcitkaro mantrādibhāvo na kadācit kāryaṃ pratibadhnīyāt ataḥ kāraṇaśakter eva pratibandhako mantraḥ, na tadabhāvaḥ kāraṇam balavattaropanipātāpahṛtaśaktis tu so api na kiñcit pratibadhnāti na ca yad balavadruddham ātmānaṃ naiva vindati, avirodhe api tenātmā na labdhavyaḥ kadācana mābhūt śrautaparipanthiviniyogābhāve api laiṅgikaviniyogābhāva iti ato asti kaścid atiśayaḥ kāraṇānām, yannāśatirodhānābhyāṃ kāryaṃ nārabhanta iti siddhaṃ pratyakṣāvagatād dāhād dahanaśaktikalpanam anumeyatvaṃ tu śakter upariṣṭānnirākariṣyata iti anumānapūrvikārthāpattim udāharati anumitād iti deśāntaraprāptyā sūrye yānam anumīyate, tato arthāpattyā tacchaktiḥ atrāpi pramāṇāntaravirodha evānupapattiḥ gamanaṃ hi prāṇināṃ viśiṣṭapadādisādhanakam avagatam ayaṃ cānumitatadvidharmagamanasādhano api tathaiva na gantum arhatīti vitarkaḥ so ayaṃ śaktikalpanayā nivāryate asti nāma sā kācid asya śaktiḥ, yayā gantrantaravidharmagamano vipātanipātayos samam upasarpatīti ।।
śrutārthāpattis tu bhinnaviṣayā dṛṣṭārthāpattibhyo vivicya paścād evābhidhāsyata ity āha śruteti upamānapūrvikāṃ darśayati gavayeti gavayasadṛśo gaur ity upamite sadṛśajñānagrāhyaśaktir arthāpattyā kalpyate īdṛśī ca tatrānupapattir bhavati kathaṃ gavi susadṛśajñānaṃ janyate, yadi hi janayet prathamadarśane api kiṃ na janayet, santi hi tadāpi gavi gavayāvayavasāmānyāni, tad evaṃ jātam api gavyupamānam anupattyāvasīdati śaktikalpanayopapādyate astināma ko api gor atiśayo yaḥ pratiyogidarśanapratilabdhābhivyaktir gavayasadṛśīṃ dhiyam upajanayati yac cedaṃ samāne paśutve gaur eva gavayasadṛśa ity upamīyate tad api tasya śaktiviśeṣābhyupagamād vinā nopapadyata iti ।। kāraṇatvam upapadyata iti śabdasamavāyī vyāpāro anumīyate sa cābhidheti prasiddham tatsiddhyarthaṃ ca śabde vācakasāmarthyam arthāpattyā pramīyate abhidhāyakatve hy anumite bhavaty anupapattiḥ, nāyam asyābhidhāyakaḥ prāg iva sambandhajñānād gṛhītasambandhaḥ pratyāyaka iti ced na tadabhāvāt na hy asyārthena saṃyogādīnām anyatamas sambandho dṛśyate tad asyānupapattau śaktikalpanopapādikā bhavati asti khalv anayor vācyavācakaśaktirūpas sambandhaḥ yadagrahān nārtho avagamyata iti evaṃ ca śaktikalpanottarakālaṃ śakter api nityatvam antareṇānupapatter arthāpattyantareṇa śabdasya nityatā pratīyata iti ।। etad eva vivṛṇoti abhidheti sārdhena etac ca svayaṃ jaimininaiva śabdādhikaraṇe abhidhāsyata ity āha darśanasyeti ।। abhāvapūrvikā tu bhāṣyakāreṇa svayam udāhṛteti na pṛthagudāhriyata ity āha pramāṇābhāveti sārdhena asyārthaḥ yathā jīvati devadatte gṛhābhāvadarśanena bahirbhāvasyādṛṣṭasya parikalpanā iti bhāṣye ya caitrasya bahirbhāvasiddhir darśitā tām eva prakṛtābhyo anyām abhāvapūrvikām arthāpattiṃ bhāṣyakāra udāharat udāhṛtavān iti prapañcas tv arthāpattyudāharaṇānāṃ pakṣadoṣābhidhānāvasare jñātrādināstitāyām ityādinānumāne varṇita ity āha pakṣadoṣeṣv iti ।।
idānīm arthāpatter anumānād bhede veditavye bhāṣyoktatvād abhāvapūrvikāyā eva bhedaṃ tāvad āha abhāveti yeyam abhāvapramāṇena gṛhe nāstīty anena rūpeṇāvagatāc caitrād bahirbhāvasūcanātmikārthāpattiḥ sāpi pakṣadharmādīnām anaṅgatvāc chabdavadupamānavadanumānād bhidyata iti ।। pakṣadharmādyanaṅgatvam eva darśayati bahirdeśeti iha hi bahirdeśaviśiṣṭaś caitraḥ pakṣas tadviśiṣṭo vā bahirdeśaḥ na cobhayasyāpi gṛhagato abhāvo dharma ity pakṣadharmatvaṃ katham, na kathañcid ity arthaḥ ।। nābhāvamātram aviśeṣitaṃ caitrasya bahirbhāve liṅgam na cāsya gṛhaṃ viśeṣaṇaṃ bhavati, paratantraṃ hi viśeṣaṇam, yathā nīlimotpaladravyasya evam ihāpi dravyabhūtaṃ gṛham eva tatparatantreṇābhāvena viśeṣyata iti yuktam, vyāpakatvāc cābhāvo gṛhasya viśeṣaṇam, śakyate hi tena caitrādhiṣṭhitaikadeśavyatiriktajagadvyāpinā gṛhaṃ vyāptum alpaṃ tu gṛhaṃ na mahāviṣayam abhāvaṃ vyāptuṃ śaknoti ato yathā vyāpyasya dhūmasyāgniviśiṣṭatvam avagamyate, anenāpi prakāreṇa gṛham evābhāvaviśiṣṭaṃ bahirbhāvasya liṅgam ity āpatati tac ca tadabhāvaviśiṣṭagṛhaṃ na kathañcic caitrabahirdeśābhyāṃ sambadhyate abhāvasya tāvat kathañcid asti caitrānvayaḥ caitrābhāva iti hi sa pratīyate gṛhaṃ tu na kathañcic caitrasambaddham avagamyate ity apakṣadharma ity āha tadabhāveti itaś ca gṛhābhāvo na pakṣadharma ity āha gṛhābhāveti gṛhīte hi pakṣe taddharmapratyayo bhavati na ca caitrabahirdeśau gṛhe asattayā gamyete iti ।। gṛham eva tu tatra pratyakṣāvagatam iti taddharmapratītir evābhāve bhavatīty āha gamyate tu gṛham iti na hi tatra gṛha eva caitro anumīyate, abhāvavirodhād ity abhiprāyeṇāha tatreti adarśanaṃ hi caitrasambaddham avagatam iti talliṅgaṃ bhaviṣyatīty ata āha na cātreti na ca darśanābhāvo bahirbhāve liṅgam, etadabhāve abhidhāsyata iti ।।
ato gṛhe adarśanam api na hetur ity āha teneti kiñ ca gṛhābhāvāvadhāraṇopakṣīṇe adarśane bahirbhāvamatir bhavati, katham asau taddhetukā bhaviyiṣyatīty abhiprāyeṇāha adarśanād iti abhiprāyaṃ vivṛṇoti nāsāv iti adarśanāvadhāritasya caitrabhāvasyaivānyatrānupayuktasya hetutvaṃ sambhavati taccāpakṣadharmatayā nirākṛtam ity āha caitrābhāvasyeti ।। evaṃ tāvat pakṣadharmatā nirākṛtā pakṣo apy atrānumānāt pūrvaṃ nopalakṣyata ity āha pūrvaṃ na ceti ।। atra codayati nadīti atra hy apratipanna evoparideśe pakṣe ataddharmaḥ pūro liṅgaṃ tadvad ihāpi bhaviṣyatīti ।। pariharati vṛṣṭimad iti evaṃ tv anumīyamāne lokavirodhaḥ na hy evaṃ laukikā budhyante ata āha yad veti dṛṣṭasya nadīpūrasya kāraṇābhāvānupapattyopariṣṭād vṛṣṭiḥ kalpyate idam api cānvārūḍhenoktam, paramārthena tu vyāptibalottham idam anumānam eva na cāpakṣadharmatādoṣaḥ uparideśasya pūrasambaddhadeśasambandhāt, asambaddho hi na hetur bhaviṣyatīti ।।
itaś ca gṛhābhāvo na bahirbhāve liṅgam ity āha jīvataś ceti niścitarūpaṃ hi liṅgam anumāne gamakam iha ca yo ayaṃ jīvato gṛhābhāvaḥ sa pramāṇāntaravirodhān niścetum eva na śakyate evaṃ hi tatra bhavati vitarkaḥ jīvatā hi kvacid bhavitavyam, katham iha na syāt evaṃ cānadhyavasāyād apratiṣṭhito gṛhābhāvo asiddhatvād aliṅgam siddhis tu nānantarbhāvya bahirbhāvam asya bhavati, tadantarbhāve ca parastāt prameyābhāva iti bhāvaḥ ।। anumāne tv anapekṣitaprameyam eva dhūmādiliṅgasya svarūpaṃ siddham avagamyata ity āha agnimatteti ।। yadi tv ihāpi hetor anapekṣatvasiddhyarthaṃ gṛhābhāvamātram aviśeṣitaṃ jīvanena hetur iṣyate tato naikāntika ity āha geheti ।। kathaṃ ca vidyamānatvaviśiṣṭo gṛhābhāvo bahirbhāvaṃ sādhayati kathaṃ ca śuddho nety ubhayatra kāraṇam āha vidyamānatveti dvayena vidyamānatvaviśeṣaṇaviśiṣṭagṛhābhāvabuddhau hi yāvad vidyamānatvasya viṣayo nāvasthāpyate tāvadabhāvaḥ pratyetum eva na śakyate, tad yadā bhāvapratipakṣeṇābhāvena gṛham avaruddhaṃ tadā tatra tāvac caitrasya bhāvo bhavituṃ na prabhavatīty āśrayāpekṣayā pāriśeṣyād bahir eva bhavatīti śuddhābhāvapratītau tv āśrayāpekṣaiva nāstīti kiṃ bahirbhāvakalpanayeti ।।
nanu ca niścitasadbhāvasya caitrasya gṛhābhāvo bahirbhāvam antarbhāvya siddhyet sandigdhasadbhāvasya tv anapekṣitabahirbhāva eva taṃ gamayiṣyatīty ata āha siddha iti yadi caitrasadbhāve sandehaḥ, na tarhi tadbahirbhāvāvagatiḥ prasidhyet asandigdha eva tu sadbhāvavijñāne abhāvena gehād utkālitā utsāritā tatsattā bahirbhavati niyamena, itarathā tatrāpi sandeha eva bhavet etena gṛhābhāvāpāditasandehaṃ vidyamānatvam eva bahirbhāvaṃ kalpayatīti yair uktaṃ tannirākṛtam iti veditavyam idaṃ ca prāyevoktam asmābhir iti ।। ataḥ siddhaṃ jīvananirapekṣasyābhāvasya vyabhicāraḥ avyabhicāriṇaś ca prameyānupraveśadvāraṇaiva samarthanam iti dhūmād ivailakṣaṇyān na liṅgatvam ity āha teneti ।। evam anumānād bhedaṃ prasādhitum upasaṃharati tasmād iti anumānād bahirbhūtam idaṃ pramāṇaṃ sthitam iti ।। tad evaṃ gṛhābhāvasya prameyānupraveśanasiddhau yadi talliṅgam iṣyate tato duruttaram itaretarāśrayatvam āpadyata ity āha pakṣeti dvayena ।।
samarthyate tādrūpyeṇaiva pratibhānāt vilakṣaṇāni hi pramāṇāni vilakṣaṇasāmagrīkāṇi ata eva parasparato bhidyante aprāmāṇyakāraṇāni ca saṃśayaviparyayāvajñānaṃ vā, tac cārthāpattāv api nāstīti katham apramāṇatā katham ajñātasambandhāt pratītiḥ pramāṇam iti cet na sambandhaḥ prāmāṇye kāraṇam, api tu bādhavirahaḥ sa cehāpy aviśiṣṭa iti na kaścid doṣo arthāpattāv asmākaṃ pratibhātīti ।। nanu gṛhābhāvo nāntareṇa bahirbhāvam upapadyate ato nāntarīyakaḥ, nāntarīyakāc ca yadarthāntarajñānaṃ tadanumānam, ato anumānam evedaṃ bahirbhāvajñānam ata āha avineti ayam abhiprāyaḥ nāntarīyakārthadarśanaṃ tadvido anumānam iti kecit paṭhanti, teṣām api tadvido nāntarīyakatāvida eva nāntarīyakadarśanam anumānam abhipretam, na ceha nāntareṇa bahirbhāvaṃ gṛhābhāvo bhavatīti prāgavagatam, tadaiva hy arthāpattyā bahirbhāvaṃ parikalpyāyamanena vinā na bhavatīty avinābhāvitā kalpyate atas sā svarūpasaty api na pūrvam avagateti na jñānotpattau kāraṇam iti ।। bahirbhāvena vā tayor ekaḥ pratyetavyaḥ evaṃ cākalpyamāne nyatarasya sambandhino agṛhītatvāt sāhityapratītir eva na syāt, atas sāhityārtham arthāpattir arthanīyeti siddhaṃ pramāṇāntaram ity abhiprāyeṇāha pramāṇaṃ ceti pratīyate antena abhiprāyaṃ vivṛṇoti teneti ।। nanu ca nāvaśyam arthāpattyaivānyataras sambandhī grahītavyaḥ, śakyate hi gṛhadvārāvasthitenābhāvapratyakṣābhyām ubhayaṃ viditvā sambandho anubhavitum, tathā viditasambandhāc ca gṛhābhāvād bahirbhāvānumānam ity āśaṅkate tāvat gṛhadvārīti ।।
atrottaram āha tadāpīti ayam abhiprāyaḥ sidhyaty evaṃ gṛhābhāvād bahirbhāvānumānam, na punar evam eva sarveṣām avagatiḥ, agṛhītasambandhānām api pratītibhāvāt eṣo api ca prakāro naikatra bhāvena sarvatrābhāvāvagame sambhavati, na hi jagadabhāvenaikatra bhāvo anvitaś śakyo avagantum jagadabhāvasya pratyetum aśakyatvād ity abhiprāyaḥ nanv evaṃ tadāvagataṃ yadāyam ekatra bhavati tadā paratra tatsamīpe na bhavatīti evaṃ ca viditavyāpter ekadeśabhāne sarvatrābhāvānumānaṃ bhaviṣyati ata āha na ceti na hy ekadeśanāstitayā trailokyābhāvena hetor vyāptis sidhyatīti ।। nupalabhyamāno nāstīti niścīyate evam ekatra san sarvatra nopalabhyata iti sarvatraiva nāstīti śakyam avagantum na hi darśanavadadarśanam api prayatnam apekṣate, darśanaṃ hi kāryaṃ svakāraṇam arthendriyasannikarṣādyapekṣamāṇam ekatra sato na sarvatra sambhavati, darśanābhāvas tu na kiñcid apekṣata iti codayati nanv atreti atrety ekadeśaṃ parāmṛśati atra khalv ekadeśe anupalabdhito avidyamānatvam avagamyate tac ca sarvatrāpi samānam iti ।। atra parihāram āha naitayeti kim iti na pratīyate ata āha taddeśeti upalabdhiyogyasya hy anupalabdhir abhāvaṃ vyavasthāpayati, dūrastheṣu tvayogyatvād eva satsv apy anupalabdhis sambhavatīti nābhāvaniścaya iti ।। yadi tu sarvagrāmanagarasaritkāntārādideśāḥ prāptā bhaveyuḥ, evaṃ caitrasya teṣv abhāvaś śakyāvagamaḥ, na cedaṃ śakyakaraṇam ity abhiprāyeṇāha gatvā gatveti ।।
atra codayati nanu ceti ayam abhiprāyaḥ na tāvad vipakṣād avyāvṛtto hetur gamakaḥ, na ca sarve vipakṣā gatvopalabdhuṃ śakyante, ato avaśyam ekadeśasthasyaivānupalabdhyā vipakṣād hetor vyatireko grahītavyaḥ tadvad ihāpi bhaviṣyatīti dhūmādayaś ca te vyatirekiṇaś ceti dhūmādivyatirekiṇaḥ agnyādyabhāve ye vyatirekiṇo dhūmādayas teṣām agnyādyabhāvadeśāgamanād vyatireko na sidhyatīti ।। pariharati yasyeti vyatirekapradhānavādino hi bauddhasyāsati vipakṣād vyatirekagrahaṇe na hetur gamako bhavati, vastvantarābhāvo hi tasya prameyaḥ, agnyāder vastuno anyasyānagnyāder abhāva iti yāvat sa hi sarvānagnivyatirekam antareṇa na sambhavati, mama tu sahacāriṇo hetur gamakaḥ, anvayamātraniyamena sa ca vipakṣādarśanamātreṇa dvitrair eva darśanaiḥ sidhyatīti ।। nanv anvayavādino apy ajātātivṛttapratyutpannānantadeśavartivahnisahacaritadhūmadarśanaṃ durlabham eva atha katipayāgnisāhityadarśanādevāsahitāvagatā api vahnayo anumīyante, evaṃ tarhīhāpi caitrābhāvasya jagadvartina ekadeśabhāvena sambandha upapadyata eva atrāpi hy ekatra caitre bhavati katipayeṣu tadabhāvo dṛṣṭa eva, tāvatā ca sarvatrābhāvo anumāsyata ity āha nanv evam iti ।। dvitrādidarśanenaiva, tad yadi dhūmo apy agniṃ vyabhicaret, asyāpi hi dvitricaturair eva darśanair vyabhicāro dṛśyeta, na ca dṛśyate ato agnyanvitasvabhāvo ayam iti niścīyate yasya tv evam apy anāśvāsaḥ tasya sarvapramāṇeṣv eva kvacid vyabhicāradarśanād anāśvāsaḥ syāt vipakṣavyatireko api caivam arthād eva siddho bhavati sa hi prathamam anvicchato vipakṣadeśānām anantatvād durlabho bhavati svabhāvaniyame tu jñāte svabhāvasyāvyabhicārāt sulabho vyatirekaḥ na hi svābhāvikam uṣṇatvam antareṇa kvacit kadācid agnir bhavatīti kaścid āśaṅkate mitadeśatvād iti parimitadeśatvād ity arthaḥ ।।
ekadeśabhāvajagadabhāvayos tu naivaṃ sāhityajñānaṃ bhavatīty āha iheti eko hy atra sarvatrābhāvas sahabhāvyanantadeśavartī, na tv agnidhūmākṛtivat parimitadeśaḥ, ato atra durgrahaṃ sāhityam iti ।। atra codayati nanv iti anumānena deśāntarābhāvaś caitrasya pratīyate evaṃ hy anumāsyate parokṣās sarvabhūmayaś caitrābhāvasambandhāḥ, tadākrāntadeśavyatirekitvāt sthitacaitradeśasamīpavad iti ।। pariharati viruddheti kathaṃ hi viruddhāvyabhicāritvam ata āha tadvad iti tadvac caitravad deśāntaram iti ato arthāpattyaiva sarvatrābhāvo avagantavyaḥ, nānyā gatir asti ।। ato asya na kathañcid ekatra sato anyatra sattvam upapadyata ity anyatrābhāvam antarbhāvya kṛtsnabodhas samarthyate, kā punar atrānupapattiḥ, nātra kṛtsnabodhasya kenacit pratighāto dṛśyate bhāvānumānenaiva kevalaṃ tu durbale pratighātahetau tadbādhenaivārthāpattir ātmānaṃ labhate durbalaṃ ceha bhāvānumānaṃ pratihetuviruddhatvāt yatra tu tulyabalam ubhayam ekatropanipatitaṃ bhavati, tatrārthāntarakalpanayopapattir iti na kiñcid anupapannam iti evaṃ tāvad abhāvapūrvikāyā arthāpatter anumānād bheda uktaḥ pratyakṣapūrvikāyā bhedam idānīṃ darśayituṃ tatpratijñāṃ tāvad āha yatra ceti yatrāpi dāhādikāryadarśanād agnyādeḥ kāraṇasya śaktir astīti kalpyate tatrāpy arthāpattir eva prathamā yadi tu paścādanumānaṃ bhavati bhavatu bhāṣyodāhṛtatvāc cābhāvapūrvikāyā eva prathamam anumānād bhedo varṇita iti ।।
pramāṇāntareṇa śakyate anubhavitum, ata eva ca na tadvato api grahaṇaṃ sambhavati, ataḥ katham agṛhītasambandhāt kāryāc chaktitadvatos siddhir iti tad etad āha dṛṣṭveti nanv avagataṃ tāvat kāryasāmānyaṃ kāraṇasāmānyena vyāptam iti, atas tad anumāsyate satyam, kin tu śaktikalpanayā vinā kāraṇākhyaiva na nivartate aṅkuro hi bījabhāvabhāvī vyabhicaritabhāvāntaraś ca bījakāraṇaka ity avagataḥ saty api tu bīje ajāyamānas tad api vyabhicaratīti kāraṇāvagatir evāvasīdati, tāṃ śaktikalpanayottabhnāti kḷptāyāṃ ca śaktau kāraṇasambandhinyām arthāpattyā yadi sambandho avagamyate tad astu siddhāntavacchaktisiddhāv arthāpattiḥ pramāṇam iti anumānalakṣaṇād vinārthāpattir jāyamānā pramāṇāntaram ity upasaṃharati arthāpatter iti ।। vṛttyantarodāhṛtam udāharaṇa dūṣayati anumānād iti jayo hi parājayena viditavyāptir iti tam ekatra ghātake nakule dṛṣṭvā pratipakṣasya parājayo avagamyate parājayadarśanena pratipakṣasya jaya iti nedam arthāpattāv udāhāryam iti ।। śrutārthāpattir abhidhāsyata ity uktam, tām idānīm udāharati pīna iti ।। asyāś ca viṣayaṃ pratyasti vivādaḥ tam ekanirdhāraṇārtham upanyasyati tām artheti kalpayantyantena sarve cāgamābahirbhūtām ātiṣṭhanta ity āha āgamāc ceti ।।
āgamābhedābhyupagame abhiprāyam āha prāyaśa iti phalāpūrvavidhyantādisiddhau bhūyānasyā vede upayogaḥ, sarvo anāgamatve avaidikaḥ syād iti ।। āgamikatve py avāntaravipratipattim upanyasyati vacanasyeti [।।] atra niṣkarṣaṃ darśayati na tāvad iti kāraṇam āha na hīti vākyaṃ tāvad avācakam, prāg evānekeṣām arthānām iti ।। yady avācakaṃ kathaṃ vākyād arthapratītir ata āha padārtheti etac ca tadbhūtādhikaraṇe vakṣyata iti nanu rātryādivākyārtho yadi divāvākyenānabhihitaḥ padārthānvayarūpeṇaiva svārthavad gamayiṣyate ata āha na rātryādīti na hi divāvākye rātryādipadārthās santi, kutas tatra teṣām anvaya iti ।।
nanu divādipadārthānvayād eva rātryādivākyārthaḥ pratyeṣyate, ata āha na divādīti ।। na hy anekārthateti yad uktaṃ tad vivṛṇoti anyārtheti ato vākyāntarasyaivāyam artho na divāvākyasyety āha tasmād iti ।। evaṃ tāvan na mūlāgamasyāyam arthaḥ, yena tu vākyāntareṇa buddhisthenāyam artho avagamyate, tasyaiva pratyakṣādiṣu madhye pramāṇaṃ nirdhāraṇīyam ity āha tasyeti ।। tatra pratyakṣaṃ tāvan na tatsiddhau pramāṇam ity āha na hīti anumānam api tena sambaddhasya divāvākyasyādarśanān na sambhavatīty āha nānumānam iti ।।
aviditasambandhe tu divāvākye liṅga iṣyamāṇe avyavasthety āha yadi tv iti ।। yadi tūcyate sambandham eva divāvākyasya rātrivākyena gṛhītvā tatas tadanumāsyata iti, sidhyaty evam, na tu śrutārthāpattivedyāni sarvāṇi lokavedavākyāni sarvaiḥ pratipādakavākyais sambaddhāny avagatāni ataḥ kathaṃ tebhyas tāny anumīyanta ity āha na ceti ।। itaś ca nānumānam ity āha na ceti kenacid dhi sāmānyātmanā jñātasambandhena viśiṣṭaṃ kiñcid anumīyate na vastusattāmātram na ca viśiṣṭaḥ, ajñātasambandhatvāt iha tu tadubhayaṃ viparītam iti ।। yataś cātra vākyasvarūpam eva prameyam ataḥ parvatādir iva pūrvasiddhaḥ svatantro asambaddhaḥ kenacid agnyādineva svatantreṇa kenacid viśeṣito dharmī dharmaviśiṣṭo nāstīty āha pūrvasiddha iti ।।
atha śrutam eva vākyaṃ dharmitayopādāyāśrutavākyaviśiṣṭatā sādhyate tatas tadaprasiddher aprasiddhaviśeṣaṇaḥ pakṣa ity āha atheti ।। api ca śrute vākye aśrutavākyaviśiṣṭe sādhyamāne na tāvat kiñcil liṅgam upalabhyate, na cāliṅgakam anumānaṃ bhavati, tad yadi tad eva punarliṅgam iṣyate tataḥ pratijñārthaikadeśitvam, yathā pade pakṣīkṛte rthaviśiṣṭe sādhyamāne abhihitam ity āha kiñ ceti ।। divāvākyaṃ pratīyate atha tu pakṣadharmatāpratipattyarthaṃ tat prathamam avagatam ity ucyate tato anumeyābhāva ity abhiprāyaḥ abhiprāyaṃ vivṛṇoti nāgṛhīta iti ।। api ca tatraiva pade varṇitam na kriyākārakasambandhādṛte sambandho bhavatīti ato yathā padasya na kaścit kriyānibandhano arthasambandho astīti na taddharma ity uktam, evaṃ divāvākyasyāpi rātrivākyadharmatā nirākāryety āha kriyeti na cātra viṣayaviṣayibhāvarūpo api dvayor vākyayoś śabdārthayor iva sambandho bhavati, ucyate hi śabdenārthaḥ, na tu vākyaṃ vākyāntarasya vācakam ity āha avācaketi pade tv arthapratītijanakatvena tadviṣayatām aṅgīkṛtyānumeyābhāvo darśitaḥ iha tu vākyasyāvācakatvāt tadviṣayatvam eva pratyetuṃ na śakyate iti viśeṣaḥ ।।
yadi tūcyate pratīyate tāvad divāvākyād rātrivākyam, atas tasyāpi tadvācakatvam ity asti viṣayaviṣayilakṣaṇas sambandha iti, tatraikaṃ vākyam anekārtham abhyupagataṃ bhavet, svārthaṃ hi tatpratipādayati rātrivākyam api, na caivaṃ nyāyyam ity abhiprāyeṇāha pratīter iti athocyeta mābhūd vācakatayā tadviṣayatvam, tena tu tadvākyam anumīyate, atas talliṅgam anumānaviṣayatayā liṅgam eva divāvākyaṃ taddharmatayābhidhīyata iti yat tāvadanumānaviṣayabhāvād utthitaṃ taddharmatvaṃ tadanumānasya pūrvasiddhatvān niṣphalam ity āha anumeti ।। yathā vākyārthaṃ gamayanti, evaṃ rātrivākyam api kiṃ na gamayanti, ata āha sāmānyeti kriyāsāmānyaṃ kārakasāmānyaṃ vā pratipannam alabdhetaretaravyatiṣaṅgam anyathā na sidhyatīti taṃ viśeṣaṃ gamayati, yaś cāsau viśeṣaḥ sa eva tu vākyārtha ity ucyate iti ।। na caiṣa prakāro rātrivākyapratipādane sambhavatīty āha na tv iti anyo api taddeśakālādisambandho na rātrivākyena divāvākyasya tatpadārthānāṃ vāstīty āha na cāpīti ।। syād etat, yady api divāvākyaṃ na rātrivākyasya vācakam, tathāpi kalpayiṣyāmaḥ, tataś ca tatpratyeṣyata iti tad idam āśaṅkate tāvat athaitadvācīty anyadantena atra dūṣaṇam āha tathaiveti atra tāvad evaṃ vākyāntarakalpanāyāṃ pramāṇam eva nāstīti tadanādṛtya tāvadanavasthām āpādayati, yad api kalpitaṃ vākyaṃ tad api na rātrivākyam avagamayituṃ śaktam na ca tadasambaddham eva tasya gamakam iti yuktam punar api vākyāntarakalpanāyāṃ sa eva doṣaḥ evaṃ yad eva kiñcid vākyaṃ kalpayitum iṣyate tad eva nāsambaddhaṃ gamakam ity anavasthāpāta iti ।।
nāsatīty anvayavyatirekau staḥ, taddeśatatkālādisambandhasyābhāvāt na ca jñānānvayo asaty api rātrivākyajñāne vyutpannasya divāvākyajñānād, vijñānottarakālabhāvinoś cānvayavyatirekayos tadanupayogād ityādipadavaddarśayitavyam ity abhiprāyaḥ ।। evaṃ tāvat pratyakṣānumānāgamair na rātrivākyaṃ pratīyata ity uktam, upamānam api tatra na pramāṇam iti darśayati śrutavākyeti tvamantena divāvākyavac ca tadarthenāpi na rātrivākyam upamīyata ity āha arthasyeti ।। yathā ca rātrivākyasya divāvākyatadarthābhyām upamānaṃ nirastam evaṃ rātrivākyārthasyāpi tābhyāṃ nirasanīyam ity āha upamānatveti syādantena upasaṃharati tasmād iti ।। ataḥ pramāṇāntarābhāvād arthāpattir eva rātrivākyāvagame śaraṇam ity āha ata iti pratyakṣadṛṣṭaṃ pīnatvaṃ bhojanapratiṣedhena pratihanyate, pīnatvena divābhojanam, ataḥ parasparapratighātād divāvākyasya svārthapratipādanam evānupapadyamānaṃ rātrivākyam anupraveśayati, ataḥ tadrātrivākyaṃ kalpyata iti ।।
bhojane rātribhojanenaiva pīnatvam upapadyate, na rātrivākyenāto arthakalpanaiva yukteti api ca, yathā parair abhidhīyamāno api padārthānupapattyā gamyamāno vākyārtha āgamārtho bhavati evaṃ vākyārthānupapattigamyo apy arthaḥ kiṃ nāgame antarbhavatīty āha vākyārtheti ।। ca tatpratīkārakṣabhaṃ deśam ato aśabdajñānām apy anumānādivikalpadarśanān na tatra śabdāpekṣāstīti niścīyate śrutārthāpattibodhas tu tiraścāṃ nāsty eva, śabdavyutpattijo hy asau, na ca teṣām asāv astīti pratyakṣe api varṇitam anyeṣām apy avyutpannaśabdānāṃ śrutārthāpattibodho na dṛśyate kiṃ punas tiraścām ato anvayavyatirekābhyām avagamyate asti śabdāpekṣā śrutārthāpattau anumānādiṣu tu saṃskārodbodhenāvarjanīyatayās tu nāma śabdasmṛtiḥ, na tu śabdāpekṣā ato atra vākyasyānupapannasya vākyāntaram evārthavadupapādakaṃ na tv arthamātraṃ śabdamātraṃ vā ata evāgṛhītasambandhasyārtham aviduṣaś śrute apy upapādake vākye nānupapannavākyārthajñāne anupapattiś śāmyati, pratipannārthasyāpy āśayakalpanā ato na śrutavākyasya nyūnatābuddhir nivartate atas siddhaṃ śrutārthāpattau śabdakalpaneti paraparicodanāyām uttaram āha labdhaprayojana iti yāvad dhy akṛtārthaś śabdas tāvad bodho avagamyate, sa tadartho bhavati prayojanavacano hy arthaśabdaḥ ata eva vākyārtha āgamārtho bahvati yāvad dhi padārthā nānyonyānvayam anubhavanti tāvadaprayojanakaṃ jāyate, jāte tu kriyākārakasaṃsarge labdhaprayojanaṃ vākyam iti tataḥ paramarthāntaram avagamyamānaṃ nāgamikaṃ bhavati na hi prayojanatvāvagatārthānupapattyā yad avagamyate tatprayojanaṃ bhavati prayojanopapādakaṃ tu tat padārthānupapattau prayojanam eva nāsādyata iti yuktaṃ vākyārthasya pūrvāvagatasyāgamārthatvam kaḥ punarviśeṣaḥ, sarvathā tāvadāgamārtho asau, kalpitasya śrutasya veti na viśeṣam upalabhāmahe ucyate śrutāgamārthatve yadi pramādāt tannāśo bhavati tato yajurvedādivihitanāśanimittaṃ prāyaścittam, itarathā tv avijñātanāśanimittam iti viśeṣaḥ tadā ca ṛgvedādivihitanāśe pratyekaṃ mahāvyāhṛtibhir homaṃ vidhāya yady avijñāto bhūr bhuvas svas svāheti mahāvyāhṛtīs samāhṛtya prāyaścittaṃ samupadiśati śrutārthāpattivedya eva hi vedo avijñāta ity ucyate, sa hy ṛgādīnāṃ nānyatamatvena jñāyata iti ।। nyakalpanā yuktā, atiprasaṅgāt pratibaddhasvabhāvaṃ hi pratibandhabalād eva pratibandhakam upasthāpayati, apratibandhena tv anyakalpanāyāṃ na pratiniyame kāraṇam asti ato apramāṇam evedaṃ rātrivākyajñānam iti ।। pariharati sambandhasyeti pramāṇatvaṃ pramākāraṇatvam ity arthaḥ karaṇasādhanaś ca pramāṇaśabda iti akāraṇatvam eva prāmāṇye sambandhasya darśayati pratyakṣasyeti ।।
nanv indriyārthasannikarṣajam eva pratyakṣam ato nākāraṇaṃ prāmāṇye sambandha iti codayati astīti cedantena pariharati nānapekṣaṇād iti anapekṣatvam eva darśayati na hīti nirūpito hi sambandhaḥ pramāṇotpattau kāraṇam anumāne, na ceha tatheti ।। pratyakṣottarakālaṃ tu nirūpaṇaṃ na pramāṇāṅgam ity āha yenāpīti ।। api cāprāpyakārīndriyavādipakṣe svarūpasattvam api sambandhasya nāsty eva, ato yathā te pratyakṣajñānasya pramāṇatām icchanti, evam ihāpi bhaviṣyatīty ata āha aprāpyeti ।। tenānādṛtyaiva sambaddham utpannam asandigdham aviparītaṃ ca deśādibhede api jñānaṃ pramāṇam ity āśrayaṇīyam ity āha tasmād iti jāyata ittyanutpattilakṣaṇam aprāmāṇyaṃ nirasyati, abhaṅguram iti saṃśayaviparyayāv iti ।।
api cārthāpattir apramāṇam ity alaukiko vivāda iti na hi tayā pravartamānānāṃ pravṛttiḥ pratihanyate pravṛttisāmarthyaṃ ca prāmāṇyam anumānād bhedābhedayor asti vivādaḥ, tatra cāsmābhiḥ kṛto nirṇaya ity āha na cāpīti ।। yady evam anumāne api sambandho nāṅgam evāpadyetāta āha ṛta iti tatra hi buddhir evāsati sambandhajñāne na jāyata iti tadutpattau kāraṇam āśrīyata eva prāmāṇyaṃ tu tatrāpi bādhavirahād eveti ।। yathaiva pāṭhaḥ pratiprattyupāyas tathaiva sāmarthyam api śrutīnām । tenaiva caikāṃ na samāmananti sahasrabhāgaṃ tu samāmaneyuḥ ।। iti
arthāpattiparicchedaḥ samāptaḥ ।। yena yasyābhisambandho dūrasthenāpi tena tat । iti nyāyāt ।। yatra vastusadbhāvabodhārthaṃ yogyapramāṇānudayas tatrābhāvaḥ pramāṇam ity uktam, kiṃ punas tatrānena pramīyate, abhāvas tāvat svapramāṇair eva yathāsvam avagamyate, ata āha vastvasaṅkara iti ।।
vastvasaṅkaram eva vivṛṇoti kṣīre dadhīti sārdhadvayena yo ayaṃ kāryakāraṇādinā parasparavivekaś caturdhā darśitaḥ sa vastvasaṅkara ity ākhyāyate so abhāvena pramīyate śaśaśṛṅgādirūpeṇeti tena rūpeṇālocyamānāḥ śaśamūrdhnyavayavā abhāvaḥ, svarūpeṇa tu bhāvā eveti ।। ātyantiko gandhādyabhāvo na sidhyet yathottaraṃ hi catvāri mahābhūtānyekaikaguṇarahitānīti sthitir iti ।। sarvatra saṅkare doṣam āha na ceti yo ayaṃ kāraṇādivibhāgena laukikānāṃ vyavahāro dṛśyate, sarvasaṅkare na syāt, kṣīramānayeti niyukto yat kṣīram evānayati na dadhi, dadhyānayane na kṣīram, idam asati kāryakāraṇādīnām itaretaraviveke na sidhyatīti ।। vastv ity āha kāryādīnām iti vastv eva sadasadātmakam iti siddhāntaḥ tatra kathaṃ vasturūpasyaivābhāvasya nissvabhāvatvam kim idānīṃ bhāvābhāvayor abheda eva, neti vadāmaḥ, bhedo api hy anayor dharmadharmitayā kiyān apy asty eva rūpādīnām iva kaḥ punar anayos sambandhaḥ, saṃyogas samavāyo vā, na tāvat saṃyogaḥ, dravyadharmatvāt tasya na ca samavāyaḥ, bhāvābhāvaprasaṅgāt abhāvasamavāye hi bhāvo na syād eva nābhāvasamavāyād asattvam, na hi ghaṭo abhāvasamavāyād asan bhavati asati samavāyānupapatteḥ kin tu prahārād eva ghaṭasyābhāvaḥ yat tv anāhatam anapasāraṃ ca bhāvāntaram abhāvarūpeṇāvagamyate tat katham asad bhaviṣyati atas svahetor eva jāyamāno nityo vā sarvo asaṅkīrṇasvabhāva eva jāyata iti siddham asya jātyādivad bhāvadharmatvam tataś ca vastutvam iti ।।
itaś ca vastu abhāva ity āha yad veti vastvantena abhāva iti sāmānyātmanā prāgabhāvādibhedena ca vyāvṛttyātmanā gṛhyamāṇo abhāvas sāmānyaviśeṣātmakaḥ, tataś ca vastuviṣayaprayogārthaḥ abhāvo vastu, sāmānyaviśeṣātmakatvāt gavādivad iti tasminn eva sādhye hetvantaram āha prameyatvād iti ।। nanv ayam asiddho hetuḥ, aupacāriko hi sāmānyaviśeṣabhāvo abhāve ekaśabdavācyaṃ sāmānyarūpaṃ dṛṣṭaṃ gavādi, nānāśabdavācyaṃ ca viśeṣarūpaṃ śāvaleyādi ato atrāpy aupacārikas sāmānyaviśeṣabhāvo vivekajñasya asati tu viveke ekaśabdanibandhanabhrama evāyam abhāvas sāmānyaviśeṣātmeti ata āha na ceti sati hi bādhake bhrāntir upacāro vā kalpyate, na ceha tatheti bhāva iti ।। evaṃ tāvat nāstīty asyārthasyāsannikṛṣṭasya iti yad uktaṃ bhāṣye tad vivṛtam idānīṃ pramāṇābhāvaśabdaṃ vyācaṣṭe pratyakṣāder anutpattir iti anutpattir eva keti ced ata āha sātmana iti ātmano hi jñānātmakaḥ pariṇāmaḥ tad yadā ātmā bhūtalādau na ghaṭādijñānātmanā pariṇamati sā tasya pratyakṣādyanutpattiḥ svarūpāvasthānaṃ pramāṇābhāva ity ākhyāyate, tatprāmāṇye ca nāstīti jñānaṃ phalam nāstīty eva vā bhāvajñānaṃ pratyakṣādyanutpattir ity ucyate, atas tad eva pramāṇam, nādibuddhiḥ phalam iti vivekaḥ ।। nanu yadi dvyātmakaṃ vastu, tarhi sakṛd eva tathā pratibhātam iti kiṃ pramāṇāntareṇāta āha svarūpeti svarūpeṇa tadvastu gavādi sadrūpam aśvādirūpeṇa cāsadrūpam tad asminn eva dvirūpe kiñcid eva kadācit pratīyate na tu sarvātmakam eva gṛhītavyam iti niyama iti ।।
kiṃ punaḥ kāraṇaṃ dvyātmakasyaikam eva rūpaṃ gṛhyate nāparaṃ kiñcid ata āha yasya yatreti udbhūtaṃ hi gṛhyate nānudbhūtam, agner iva rātrau rūpaṃ na sparśaḥ, jighṛkṣitaṃ vā prāyeṇa ato yad eva sadasator udbhūtaṃ bhavati tenaiva buddhivyapadeśau bhavataḥ cetyate anubhava iti kim idam, na hy anubhavaś cetyate, sa eva cetanā, viṣayas tu cetyate satyam viṣayaprāptyanyathānupapattyānubhavo api cety ata eva tad anena prakāreṇa viṣayaprakāśam eva darśayatīty adoṣa iti ।। udbhūtajighṛkṣitaikagrahaṇe cetaras tadanuguṇatayaiva līno bhūtvāvatiṣṭhate sāmānyaviśeṣayor ivaikagrahaṇe anyatara ity āha tasyeti idaṃ cānvāruhyavacanenāsmābhir uktam asty eva tu bhāvābhāvapratītāv anyatarānugama ity āha ubhayor iti ।। ubhayānugamam eva darśayati ayam eveti dvayena ayam eveti bhāvāntareṇāsaṅkīrṇa ity arthaḥ na hy apratisaṃhite bhāvāntarābhāve saṅkīrṇasvabhāvo na niścetuṃ śakyate nāstīty api pratiṣedhyapratiṣedhādhārabhāvopaṣṭhambhanavarjitaṃ na kiñcit jñānaṃ jāyate kiñcic chabdena bhāvasyābhāvānugamaśūnyam api jñānam asty eva, na tv evam abhāvasyeti darśayati ।। darśitaṃ tāvat sadasadātmakaṃ vastv iti kadācit kiñcid anubhūyata iti ca ubhayor aṃśayor idānīṃ pramāṇavibhāgaṃ darśayati pratyakṣādīti ।।
naivaṃ na hy atra liṅgasya śaktyanantatvakalpanā । iti atrāpi cāyam agnimān iti viśeṣabodhe asty eva pratyakṣāpekṣā ayam evābhāvasya pratītiprakāraḥ, yatpramāṇāntaraprāpitāśrayaṃ viśinaṣṭīti na kiñcid anupapannam yac ca saṃyuktaviśeṣaṇatayā indriyasannikarṣo abhāvasyety uktam, tad ayuktam asambaddhasya viśeṣaṇatvānupapatter atiprasakteḥ itarathā viśeṣaṇārtham arthitenaiva sannikarṣopapattau vṛthaiva saṃyuktaviśeṣaṇārthatvāśrayaṇam ity alamaneneti ।। abhiprāyam ajānānaś codayati nanv iti prāptimātraṃ hy arthendriyayos sannikarṣaḥ asti ca bhāvād abhinnasyābhāvasya bhāvavad evendriyaprāptir iti atra ca yogyatāyā uddhāṭanenaivottaraṃ deyam, tadupekṣyaiva tāvadatyantābhedam evāyam āha, tad etam eva tāvannirākaro ty abhiprāyeṇāha na hīti yadi bhāvābhāvayor ekāntam abheda eva syāt tato bhāvendriyasannikarṣe tadabhinnasyābhāvasyāpi syāt, na tv evam asti abhāvasyāpi rūpādivadatyantābhedābhāvād iti ।। rūpāditulyatām evābhāvasya darśayati dharmayor iti bhāvābhāvātmanor dharmayor dharmyabhede api sthite bhedo apīṣṭa ity arthaḥ bhede kāraṇam āha udbhaveti bhāvābhāvayor apy u bhibhūtayor grahaṇāgrahaṇavyavasthā dṛśyate na caitad ekatve kalpite na hy ekam eva tattvam udbhūtam abhibhūtaṃ ceti pratīyata iti ।।
idaṃ cānayor vivekakāraṇam ity āha idam eveti akṣānapekṣatā cābhāvadhiyo vakṣyata iti ।। ayaṃ ca grāhakabhedanibandhano bhedo rūpādīnām iti kaiścid iṣyate so anayor api śakyate avagantum ity āha rūpāder iti evaṃ hi kecid vadanti yathā hy ekam eva mukhaṃ maratakapadmarāgādyupādhibhedād bhinnam iva pratibhāti, yathā caika eva puruṣo apekṣābhedāt putrādibhedabhinna iva gṛhyate, yathaikam eva tattvaṃ śrotrādyupādhibhedād bhinnam iva pratibhāti, evam ihāpi bhāvābhāvayor aupādhiko bhedo bhaviṣyatīti nanv evam aupādhike bhede tāttvikam ekatvaṃ prāpnoti bhavatv asmin mate, tathāpi rūpādivyavasthā sidhyaty eveti ।। idaṃ cānvāruhyavacanenāsmābhir uktam, na hi rūpādīnāṃ grāhakabhedanibandhano bhedaḥ, kin tu buddhibhedanibandhana eva, mukhaṃ hi pramāṇāntarād ekarūpam avagataṃ tadupādhibhedād bhidyata iti yuktam na tv ekatve rūpādīnāṃ kiñcit pramāṇam asti, nityam eva vailakṣaṇyāt ayaṃ ca buddhibhedo bhedahetur bhāvābhāvayor api samāna evety abhiprāyeṇāha buddhimātreti kaḥ punar ayaṃ bhāvābhāvātmako dharmī, yaddharmau bhāvābhāvau, naikaṃ rūpādisamudāyād bhinnam upalabhyate, vṛttyādivikalpākṣamatvāt ato deśādyabhinnānāṃ rūpādīnāṃ samudāyo dharmī, na tattvāntaram ata āha na ceti nātra vana iva bādhikā buddhir astīti bhāvaḥ idaṃ ca savikalpakasiddhāv uktam apy abhāvāśrayasamarthanārtham atroktam ity apunaruktateti ।। evaṃ tāvadabhāvasya bhāvād bhedābhedau darśitau tāv eva rūpādidṛṣṭāntena draḍhayati sadguṇadravyeti na hi rūpādayas sadādirūpeṇa na bhidyanta iti svarūpāpekṣayāpi teṣāṃ bhedaś śakyate vārayitum, tathā vā bheda iti na sadādyātmanābhedaḥ pratikṣipyate evam abhāvo api bhāvadharmatayā tato bhinno api svarūpāpekṣayābhinna iṣyate dravyarūpeṇeti rūpādayo dravyād abhinnāḥ, tac cābhinnam iti tadrūpeṇaiṣām abheda ity arthaḥ ।।
svarūpāpekṣayā rūpādivad bhedānāśrayaṇe bhāvābhāvayor anyataratra na buddhes sadasadrūpatā bhaved ity āha yadīti ।। asti tv asāv indriyasambandhāsambandhahetuko buddhibheda ity āha satsambandha iti etena, yad āhuḥ na bhāvād bhedakam abhāvasya rūpam upalabhāmaha iti, tannirākṛtam sadasadrūpavivekād iti yad indriyeṇa saṃyujyate bhūtalaṃ tad astīti pratīyate, yan na sambadhyate ghaṭādi tannāstīti pratīyata iti ।। sty eva atas tajjñānam aindriyakaṃ bhaved ata āha gṛhītveti ayam abhiprāyaḥ nānāśrayo abhāvaḥ śakyate grahītum ity āśrayagrahaṇārtham evātrendriyāpekṣā nābhāvagrahaṇāya, yathā nāsmṛte pratiyoginy abhāvo gṛhyata iti tatsmaraṇārthaṃ prācīnajñānajanmanas saṃskārasyodbodho apy apekṣitaḥ, evam āśrayagrahaṇārtham indriyam na ca prāptimātram aindriyakajñānajanmani kāraṇam api tu yogyatāsahitā prāptir iti pratyakṣe varṇitam na cendriyāṇām abhāvajñānajananayogyatā, teṣv asatsv api tadbhāvād iti vakṣyate mānasam iti ko arthaḥ kiṃ sukhādijñānavanmanasā janyata iti yady evaṃ tathāpi pratyakṣataiva na cāntar iva bahirmanasas svātantryam asti satyam sarvapramāṇasādhāraṇas tu manaso vyāpāro atra kathitaḥ kevalātmamanassannikarṣād eva bāhyendriyānapekṣaṃ pramāṇābhāvenābhāvajñānaṃ janyata ity uktaṃ bhavati gṛhītvā smṛtveti ca dharmadharmiṇor abhedāt samānakartṛkatvābhidhānam iti ।। kathaṃ punar idam avagamyate bhāvagrahaṇam indriyāpekṣaṃ nābhāvagrahaṇam iti samāno hi tadbhāvabhāvaḥ ata āha svarūpeti yo hi gṛhasvarūpam evāvadhārya kvacidgataḥ pṛcchyate tatra caitro asti na veti, tadāsau pṛṣṭas tatra nāstitāṃ tadaiva pratipadyate yadi tv indriyādhīnam abhāvajñānaṃ bhavet nāsati tadvyāpāre jāyeta na ca pūrvāvagatābhāvasmaraṇam eveti vācyam na hy asati pratiyogismaraṇe bhāvo dṛśyate na cāśrayagrahaṇakāle pratiyogismaraṇam asti bahūnām eva hi pṛṣṭenābhāvaḥ kathyate na ca tāvatāṃ smaraṇaṃ tatrāsīd iti cintayituṃ śakyate yadi tūcyate sāmānyenābhāvo avagataḥ, samprati viśeṣeṇa smaryata iti, tad ayuktam na hy abhāvatvaṃ nāma sāmānyam asti, viśeṣāṇām eva smṛtiviparivarttinām evābhāvo avasīyate na ca sāmānyato avagato viśeṣeṇa smaryata iti, yuktam pūrvānubhavāhitabhāvanābījā hi sā smṛtiḥ, nālpam avyatirekaṃ gocarayitum utsahate atas tadānīm eva pratiyogismaraṇapurassaram indriyānapekṣam abhāvajñānaṃ jāyata iti manoharam idam tad idam uktaṃ tadaiva pratipadyata iti idaṃ ca pratyakṣaphalasmṛtinivṛttyā phalataḥ pratyakṣānavṛttir ity uktam eveti ।।
pariharati tadānīm iti matirantena dvāv atra bhāvau pratiṣedhyaḥ pratiṣedhādhāraś ca, tatra na tāvat pratiṣedhyo liṅgam, avagataṃ hi liṅgaṃ bhavati na ca tadā ghaṭo gṛhyate, na hi tasmin gṛhyamāṇe tadabhāvo grahītuṃ śakyate tad iha pratijñāhetvor virodhaḥ sati bhāve tadabhāvo na pratijñātuṃ śakyate satyāṃ tu pratijñāyāṃ nāsato adṛṣṭasya liṅgatvam ato nābhāve jighṛkṣitejighṛkṣitapratiṣedhyabhāvo liṅgam iti ।। astu tarhi pratiṣedhādhārabhāvo liṅgam ata āha na caiṣa iti eṣa iti paropasthitam aparokṣaṃ bhāvaṃ nirdiśati yathārthe pakṣīkṛte padam ataddharmatayā na hetur ity uktam, evam eṣo api bhūtalabhāvo na ghaṭādyabhāvadharma iti api cānvayādhīnātmalābham anumānajñānam, na ca bhūtalabhāvasya sarvair abhāvais sambandho jñāyate tat kathaṃ tatas te pratyeṣyanta ity āha saheti ।। astu tāvad abhāvānvayaḥ kvacid bhūtalādau bhāve, sadbhāvo api yasya ghaṭādeḥ kadācit jñātaḥ tasyāpi tatrābhāvo avagamyata ity āha kvacid iti ।। na kevalaṃ yady atra kadācid dṛṣṭaṃ tanmātrasya tatrābhāvo avagamyate, yasyāpi tu yatrābhāvo na dṛṣṭapūrvas tasyāpi tatrābhāvo avagamyata ity āha yatreti ।।
yadi tu yena kenacid ekenābhāvena gṛhītasambandhād bhāvād abhāvāntarānumānam iṣyate, tato atiprasaktir ity āha kasyacid iti ।। na caivam astīti vyatirekeṇa darśayati gṛhīte api ca bhāvāṃśe naivābhāve anyavastunaḥ sarvasya matir ityantena anaikāntikaś cāyaṃ bhāvo abhāvāntarair api sambandhāt ato anaikāntikatvād asya ghaṭāder abhāvaṃ gamayitum aliṅgatvam ity āha evaṃ vyabhicārād aliṅgateti ।। api ca sambandhagrahaṇaṃ sambandhigrahaṇādhīnam tad ihābhāvākhye sambandhini grahītavye kiṃ pramāṇam iti vaktavyam ity āha sambandha iti ।। na tāval liṅgam aviditasambandhaṃ tadavadhāraṇe pramāṇam, itaretarāśrayaṃ hi tathā syād ity abhiprāyeṇāha tadānīm iti ato avaśyaṃ tadgrahaṇe pramāṇāntaram arthanīyam ity āha tatreti ।।
atredānīm anupalabdhiliṅgavādino bauddhasya pratyavasthānam āha pratyakṣāder iti dvedhā hi hetavo bauddhair vibhajyante kāryaṃ svabhāva iti, anupalabdhiś caikajñānasaṃsargiṇor ekopalabdhir eva, tasyāś ca svarūpaṃ jñeyarūpaṃ ca prakāśate iti jñānajñeyasvabhāvā na hy asau svarūpam iva jñeyasattām api vyabhicarati tasyāś ca svasādhyena nāstīti vikalpaśabdātmakavyavahāreṇa tadyogyatayā vā tādātmyam eva pratibandhaḥ na hy asau nāstīti vyavahāraṃ vyabhicarati śiṃśapeva vṛkṣatām tad evaṃ jñātapratibandhānupalabdhiḥ yo nāma bhrāmyan viviktadeśopalabdhāv api ghaṭāya ghaṭate taṃ prati nāstīti vyavahāraṃ tadyogyatāṃ vānumāpayati evaṃ ca ghaṭādyabhāvānupalabdhiprayogaḥ yad dṛśyaṃ hi sad yatra nopalabhyate tat tatra nāsti nopalabhyate copalabhyamāne deśe dṛśyo ghaṭa iti etad api dūṣayati na viśeṣaṇasambandhas tasyā iti ya evānupalabdhyānumātum iṣyate ghaṭābhāvo nāstīti vyavahāras tadyogyatā vā naikenāpi viśeṣeṇānupalabdhes sambandho avagataḥ, kathaṃ tato viśeṣānumānam bhūtalopalabdhir hi sā, tasyāś ca nānāvidhānekaghaṭapaṭādiviṣayā nāstīti vyavahārā dṛśyanta iti kathaṃ viśeṣeṇa ghaṭo nāstīti vyavahārayet ghaṭānupalabdhir asau, ato ghaṭābhāvaṃ tadvyavahāraṃ vā prasādhayatīti cet kas tasyā ghaṭena sambandhaḥ deśopalabdhir hi sā, tāvad eva tasyā ghaṭānupalabdhitvam tac ca sarvān pratyaviśiṣṭam iti katham ekenaiva vyapadiśyate na ced ghaṭābhāvo nāma kaścit kasmāc ca saty api ghaṭe ghaṭo nāstīti vyavahāro na pravartate sadvyavahāravirodhād iti cet kathaṃ ghaṭānupalabdhau sadvyavahāraḥ asti hi tadānīm api deśopalabdhiḥ viviktopalabdhir hi ghaṭānupalabdhiḥ, nāsau ghaṭe satīti cet, ko vivekārtha iti nanv ayam abhāva eva tadabhāve anarthakaṃ viviktavacanam, ato anupalabdher ayam api viśeṣo dussādha eva, yadasati ghaṭe nāstīti vyavahāro na satīti yac cedaṃ ghaṭābhāvam atilaṅghya nāstīti vyavahārānumānam avasthitaṃ tad api kena viśeṣeṇeti na vidmaḥ so api bhāvātirekī na kaścid upalabhyate yogyatā tadanatirekiṇī tasmin buddhe buddhaiveti na kiñcid anumeyaṃ paśyāmaḥ vārtikakāreṇa tv idam upekṣyaiva tāvad dūṣaṇāntaram uktam iti ।। abhāvasāmānyena tv anupalabdhes sambandhas sidhyaty eva, na tv abhāvasāmānye pramāṇam upajāyata ity āha sāmānyeti viśeṣās tv anaikāntikatayā nānupalabdhyā bodhayituṃ śakyanta ity āha vyabhicārād iti ।। api ca nānavagatarūpaṃ liṅgam anumāne liṅgaṃ bhavati, tad iyaṃ pratyakṣādyanutpattir abhāvatvād apareṇa liṅgenāvagantavyā evaṃ hi vadanti, yāvān kaścit pratiṣedhaḥ sa sarvo anupalabdher eveti evaṃ ca tatra tatra sadṛśāparāparaliṅgānusāreṇānavasthāpāta ity āha na ceti dvayena etac copalabdhyabhāvo anupalabdhir ity āpādyoktam, viviktetarapadārtho anupalabdhir iti tu pratyuktam iti ।। evaṃ yo apy asau liṅgirūpābhāvaḥ so api sambandhagrahaṇārtham avaśyaṃ prathamam avagantavyaḥ tadavagame api tadrūpāparaliṅgābhyupagamād anavasthaiva ataḥ kvacid avaśyam anumānābhāvāt pramāṇāntaram abhyupagantavyam ity āha liṅgeti ।।
siddhāyāṃ tu buddhau kiṃ liṅgena tad etad āha neti yadi sā phalaṃ kiṃ tarhi pramāṇam ata āha tasyaiveti yasyaiva sā phalaṃ tad eva pratyakṣādyanutpatteḥ phalānantaryāt pramāṇam iti ।। kiñ ca saugatasamayasiddhānumānalakṣaṇagranthānusāreṇāpi na pratyakṣādyajanmano anumānatvam ity āha trilakṣaṇeti evaṃ hi te paṭhanti trirūpāl liṅgato arthadṛganumānam iti na cānutpattir utpatteḥ prāgabhāvo buddheḥ kenacij janyate, prāg eva trilakṣaṇena hetuneti nanu ca hetutayānupalabdhir anumānam iṣyate, na tv anumitir anumānam iti bhāvasādhanatayā ataḥ kiṃ tannirāsena satyam, ahetutayā tāvadanumānatvaṃ nirākṛtam eva anena tu lakṣaṇānantaḥpāto varṇyata iti ।। atra codayati pramāṇatā hi bhāvātmanā vyāptā pratyakṣādiṣv avagatā, tannivṛttyā nivartyata iti bhāvaḥ itaras tu varṇito asmābhiḥ prāgbhāvānām asaṅkaraś caturdhā na ca tadbodhasya bhāvabodhavailakṣaṇyam upalabhyate, bādhavirahasāmānyāt sa ca prāmāṇye kāraṇaṃ na bhāvasvarūpatā sā tu prāmāṇyaṃ pratyaprayojikaiva kathaṃcit teṣu saṅgatā, ato nābhāvatvenāprāmāṇyaṃ bhavati bhāve tu prameye tadapramāṇam evety abhiprāyeṇāha prameyam iti anurūpam evedaṃ yadabhāve abhāvaḥ pramāṇam ity āha meya iti ।। yathā bhāvātmake meye abhāvaḥ pramāṇaṃ nānurūpaṃ tathā tadabhāve bhāva ity āha bhāvātmaka iti ।।
na bhāvātmakam eva pramāṇam iti rājājñā, yad eva tu paricchedaphalaṃ tad eva tu pramāṇam, tac ca pratyakṣādyajanmano api samānam ity āha bhāvātmakasyeti ।। syād etat vastuna eva prāmāṇyadarśanān nāvastuno anupalabdheḥ pramāṇatvam iti tathā ca sati bauddhānām api liṅgaprameyatve na syātām, te api hi nāvastuno dṛṣṭe ity āha yadīti sārdhena anujñāne doṣam āha tathā satīti na ca syād vyavahāro ayam iti kāraṇādivibhāgenokto vyavahāra ity arthaḥ ।। apakṣadharmatvād api pratyakṣādyanutpattir na liṅgam ity āha pramāṇānām iti nābhāve pakṣīkṛte pratyakṣādyanutpattis taddharmatayāvagamyate abhāvena sambandhābhāvād ity abhiprāya iti nanv abhāvaviśiṣṭaṃ bhūtalaṃ sādhayiṣyāmaḥ, tac ca pūrvam avagatam iti taddharmo bhaviṣyatīty ata āha yatreti na hi bhūtale pratyakṣānutpattiḥ, jñāyamānatvāt tasyeti ।। taddharmiṇaṃ kṛtvābhāvaviśiṣṭatā sādhyate tasyāpratīteḥ nāpi tadviśiṣṭaṃ bhūtalādi, tadānīṃ tasya tatrābhāvād iti ।।
abhāvasya tu sā dharmo bhaviṣyati tadviṣayatvāt tasyāḥ abhāve hi prameye sā liṅgaṃ bhavaty eva kin tu nāsañcetito abhāvo viṣayo bhaviṣyati, jñāte ca prameyābhāva ity āha abhāveneti ।। anyas tu na kaścid abhāvenānutpattes sambandhaprakāro vidyate, yena taddharmatām anugamyānumānaṃ bhaviṣyatīty āha saṃyoga iti itaś cāpakṣadharmatvam ity āha nāgṛhīta iti na hy agṛhīte parvate dhūmas taddharmatayāvagamyate atha tadvadabhāvo api prāk pratīyata ity ucyate, siddhaṃ tarhi sādhyata iti ।। evaṃ pratyakṣānumānābhyāṃ prasādhitaṃ bhedaṃ prayogeṇa darśayati abhāvaśabdeti ।। prayogāntaram āha abhāvo apīti bhāvāntena atas siddhaṃ bhāvātmakāt pramāṇād anyatvam abhāvasyety upasaṃharati tasmād iti ।।
sidhyatīti iheti vedaṃ prati nirdeśa iti ।। nanu ca vyāsamatānusāriṇopamānātiriktaṃ pramāṇadvayam upavarṇitam, ṛṣiṇā ca sambhavaitihyayor api pramāṇatvam āśritam, tatparityāge kāraṇaṃ vaktavyam ata āha yuktīti pramāṇaṣaṭkam eva hi yuktyā saṅgacchate āgamānugataś ca āgamaś ca mīmāṃsātantram, ato yuktyāgamābhyām iha śābare bhāṣye pramāṇaṣaṭkam eva pravivicya tarkitam yat tu dvayam adhikam iṣṭaṃ tad atraivāntargatam iti ।। abhāvaparicchedas samāptaḥ ।। ānantaryam anuktaṃ cen na sāmarthyāvabodhanāt ।
iti sāmarthyaṃ hi sarvākhyātānām arthaṃ bruvatāṃ sahakāri tad yady api neṣṭir anantaraphaleti śrutiḥ, tathāpy arthasāmarthyād etad avagamyate, katham aparathā yadāsau vidyamānāsīt tadā phalaṃ na dattavatī, kālāntare punarasatī kathaṃ dāsyati iti na ca paśavo anantaram asambhavadbhāvanāḥ, svargo hi nānākṣiptaviśiṣṭadehendriyādiparigraho bhavitum utsahate, ato mābhūd anantaram, amī punaḥ paśavaḥ sambhavanti yajamānasyātraiveti svahetusamanantaram anupalabhyamānā dṛṣṭapratigrahādihetvantarāḥ śrutacitrādiphalatayā na śaktyante avagantum ayam eva tu śabdaśaktiparāmarśo vārtikakṛtā tārkikaprakriyām anuvidadhānena na vā paśuphaletyādinā sādhanaprayogair upadarśitaḥ tad evam aihikaphalāsu citrācodanāsvākṣiptāsu tatsāmānyāditarāsu tathātvam iti punar apy agnihotrādicodanākṣepe avatiṣṭhate sa cāyam aihikākṣepadvāreṇāpinocyate ata eva caihikākṣepa ity uktam etad uktaṃ bhavati aihikaphalānām āmuṣmikaphalānāṃ cāyam aihikākṣepapuraskāreṇaivākṣepaḥ, yadāmuṣmikasvargādi tanmā nāma karmānantaram upalabhyatām aihikaphalaṃ tu paśvādi kiṃ nopalabhyate, na cedam upalabhyate, tan na nūnaṃ tat phalam iti aihikaphalakarmacodanāvyabhicāreṇānyāsām api paralokaphalānāṃ tatsāmānyād ākṣepaḥ pūrvaṃ tu tāḥ parataḥ prāmāṇyam āśritya paroktair eva vākyatvādibhir hetubhir ākṣiptāḥ taduktaṃ parair iti parihārāntaram āha sūtreti ayam abhiprāyaḥ codanāsūtre bhāṣyakṛtā sūtrakāreṇa vakṣyamāṇākṣepaparihārāvanāgatāvekṣaṇena pratijñāsamarthanārtham upavarṇitau idānīṃ tu sūtrakāreṇa svayam evocyata iti tenedam eva sarvacodanākṣepakṣetram ity uktam iti ।। mṛṣeti sādhyo dharmaḥ adhikṛtaiḥ pravṛttivogyair api pratyakṣādibhir arthānavagateḥ yadīdṛśaṃ tanmṛṣā yathā vipralipsorvacaḥ ādiśabdenāgnihotrādiviṣayā api codanāḥ pakṣīkaroti nanu vipralipsuvākyam atra dṛṣṭāntaḥ na ca tanniyamena pratyakṣādyasaṅgatārtham asatyaṃ ca tasmād ubhayavikalo dṛṣṭāntaḥ ata āha tatreti asaty arthe prayuktam eva nadītīrādivākyam iha dṛṣṭāntaḥ prāyeṇa caivañjātīyakaṃ vipralipsur eva prayuṅkta iti vipralipsor ity uktam iti ।। idānīm aihikākṣepa ity uktaṃ vivṛṇoti na veti vadantena citreṣṭir dharmiṇī, na paśuphaleti sādhyam, svakāle paśvadānāt, snānādivad iti prayogāntaram āha te apīti te paśavo na citrāsādhyāḥ, citrotpattāv asadbhāvāt svargatṛptisukhādivat ādiśabdenātra bhojanajanyā tṛptir abhipretā etau ca prayogau neṣṭiḥ paśuphalā, karmakāle ca karmaphalena bhavitavyam iti bhāṣyoktau veditavyāv iti atrānantaraṃ yatkālaṃ hi mardanaṃ tatkālam eva mardanasukham iti bhāṣyakāreṇoktam, tad vaidharmyadṛṣṭāntatayā prayogadvaye yojayati vaidharmyeṇeti citrā na paśuphalā paśavo na tatsādhyā ity ubhayatrāpi prayoge vaidharmyeṇa sukhamardane bhavetām, īdṛśī cātra vaidharmyaracanā, yadyatsādhyaṃ tattatsamakāle prasūte, mardanam iva sukham yac ca yatsādhyaṃ tat tadutpattau bhavaty eva sukham iva mardanotpattāv iti ।। phalam iti etāvati ca paryavasānāt ataḥ kālāntare phalaṃ dāsyati tad etad uktam kālāntare phalaṃ dāsyatīti cet iti, tad etad āha ānantaryam iti pariharati na sāmarthyeti sākṣādanuktasyānantaryasyāpy atra sāmarthyenāvabodhanaṃ kṛtam, yadaiva hy asyedaṃ phalam ity uktaṃ tadaivam arthādevāvagamyate anantaram anena bhavitavyam iti kathaṃ nāmānyathāsatkālāntare phalaṃ dāsyatīti nanv evam api sāmarthyalabhyamānantaryam anantaraphalānupalambhanena bādhyatām, aviśeṣapravṛttā tu codanā kathaṃ bādhyate ata āha śabdeti na hi sāmarthyaṃ nāma pṛthak pramāṇam, api tarhi sarvākhyātānām arthaṃ bruvatāṃ śaktis sahakāriṇīti śabdaikadeśa eva atas sruvāvadānam ivāpy adravyeṣv arthād anantaram eva phalaṃ niścīyata iti tadbodhe api śābdabodho bhavaty eveti ।।
itaś cānantaryam avagamyata ity āha kālāntareti yadi hy atra phalaṃ dāsyatīti ḷṅśroṣyat tadā tatsāmarthyena kalpanā kācid apy abhaviṣyat adya punar asyedaṃ karmaṇaḥ phalam iti paryavasite vacasi sarvakarmaṇām anantaraphalopalambhād vaidikasyāpi citrādeś codyamānasyāpi karmaṇas tatsvābhāvyād ānantaryaṃ viśeṣaṇatayāvatiṣṭhata iti ।। citrādicodanāsu tv anantaraphalānupalambhamātraṃ na tu viruddhopalambhaḥ kaścid astīti syād api kālāntare phalakalpanā, bhasmībhūtaṃ tu śarīraṃ kālāntare api svargaṃ lokaṃ yāsyatīti na sambhavatīti pūrvasmād viśeṣaḥ ।। aparam api ca evaṃjātīyakaṃ pramāṇaviruddhaṃ vacanam apramāṇam ambuni majjantyalābūni, grāvāṇaḥ plavanta iti yathā iti bhāṣyam, tad vyācaṣṭe yajñeti vākyamantena yajñāyudhavaco dharmī, mṛṣeti sādhyo dharmaḥ, pratyakṣavirodhāt, yatpratyakṣaviruddhaṃ tanmithyā, yathā grāvāṇaḥ plavanta iti śilā vākyaṃ sādharmyeṇa yatheti darśayitavyam iti vaidharmyadṛṣṭāntam āha vaidharmyeṇeti yadamithyā na tatpratyakṣaviruddhaṃ yathāptabhāṣitam iti pūrvaṃ tu mardanasukhayor vaidharmye dṛṣṭāntatayopanyāsāc chilāvākyam api vaidharmyeṇa bhāṣyakṛtoktam iti bhrāntim apanetuṃ sādharmyavaidharmyaviveko vārtikakṛtā darśitaḥ ।। ceti abhyupagamya cātmanas sadbhāvam idam asmābhir uktam, paramārthena tu dehendriyavyatiriktātmasadbhāvo api pramāṇābhāvād durlabha ity āha sadbhāva iti prapañcayiṣyate caitadātmavāda itīha na pratanyata iti ।।
aparaṃ ca na caiṣa yātīti vidhiśabdaḥ iti bhāṣyam tasyābhiprāyam āha yadīti asyārthaḥ yadi hy atra yajñāyudhivākye vidhiśabdo bhavet, tadā citrādīnām anantaraphalādarśanād bhedena virodhopanyāsārthaṃ yajñāyudhivākyopādānaṃ nopapadyate ataḥ svakṛtabhedopādānasamarthanārthaṃ vidhiśabdanirākaraṇam iti ।। vidhiśabde ko viśeṣaḥ, ata āha vidhīti vidhiśabde hi kālaviśeṣānupādānād vidhisāmarthyād eva kālāntarabhāvitāṃ phalasya parikalpya syād api citrādicodanāsvivābhāvavirodhaparihāraḥ iha tu yātīti vartamānāpadeśān na pratyakṣavirodhaś śakyate parihartum ity adarśanād viśeṣa iti ।। anupapadyamānaḥ kalpayed api kāyakaraṇasaṅghātātiriktam ātmānam, tasya ca svargalokagamanam upacaryetāpi śarīre, tasya vā pratyakṣatvam ātmani bhāktam ity evamādikalpanāniṣedhārthaṃ vidhiśabdanirākaraṇam iti ।। bhūyāṃś cāyaṃ pramāṇāntaraviruddho mantrārthavād ātmako vedabhāgaḥ yathā aditir dyauraditir antarīkṣaṃ yajamāna ekakapālaḥ ityevamādiḥ sa ca sarva evātra prayatnato mukhyatayā mithyātvena aihikākṣepe pakṣīkāryaḥ, tanmithyātvena cānuṣaṅgikaṃ pareṣāṃ mithyātvaṃ bhaviṣyatīty abhiprāyeṇāha prāya iti ।।
tatsāmānyād agnihotrādicodanāsvapyanāśvāsa iti bhāṣyam, tasyābhiprāyam āha evaṃ satīti yadā hi citrādivākyādiṣv aprāmāṇyaṃ samarthitaṃ bhavati, tadā vedavākyaikadeśatayāgnihotrādivākyeṣv api mṛṣārthatā śakyate anumātum, ataḥ kṛtsnasyaiva vedasyāprāmāṇyān na codanālakṣaṇārtho dharma ity ākṣepaḥ ।। citrākṣepavādaḥ samāptaḥ । dvedhāpi pratyavasthānaṃ parahetvavabādhanāt । ātmīyasādhanoktyā vā tatrātmīyam ihocyate iti ।
vaktrapekṣā, svārthe tu pratyāyayitavye na vaktāram apekṣante, apauruṣeyatvāt śabdārthasambandhanityatvāc ca pauruṣeyaṃ pramāṇāntarapramitagocaram āptavacanam api vaktuḥ pramāṇam apekṣate yathoktam, āptoktiṣu narāpekṣeti ।। prayogāntaram āha tatkṛta ity evāntena vaidikavākyakṛtaḥ pratyayas samyag iti sādhyam, nityavākyodbhavatvāt, yathā tadvākyasvarūpaviṣayā buddhiḥ sāpi hi vākyād udbhavati, nirviṣayabudhyanutpatteḥ vedavākyanityatā ca vedādhikaraṇe sthāpayiṣyata iti atraiva sādhye pūrvoktāḥ nānyatvāt iti bhāṣyavyākhyānāvasara uktāḥ doṣavarjitaiḥ kāraṇaiḥ janyamānatvāt, anāptāpraṇītoktijanyatvāt, deśādibhede api bādhavarjanāt iti hetavo darśayitavyā ity āha atreti ।। atra bhāṣyam syād etat, naiva śabdasyārthena sambandhaḥ, kuto asya pauruṣeyatā apauruṣeyatā vā iti tasyābhiprāyam āha nityān ity abravīdantena asyārthaḥ śabdārthasambandhānāṃ nityatvam āśrityānapekṣatvād iti sūtrakāreṇa yo hetuḥ svataḥ prāmāṇyasidhyartham uktaḥ, tena codanānām aprāmāṇye nirākṛte adhunā sambandhodbhavatvābhāvena paro bauddhādir mithyātvam uktavān evaṃ ca tadā vārtikakāreṇa vṛttikāramatenātraiva svataḥ prāmāṇyaṃ vyutpādyam iti darśitam tathā ca sūtrakāreṇa cocyata iti punaruktiparihāre parataḥ prāmāṇyoktair evākṣepahetubhiḥ pūrvapakṣo abhihitaḥ ihāpi ca bhāṣyakāreṇa brūta ity ucyate avabodhayati budhyamānasya nimittaṃ bhavati, ityādi codanāsūtroktam eva svataḥ prāmāṇyakāraṇam uktam iti ।। etad eva vivṛṇoti sambandha iti vakṣyate antena codanāmidhyārthanirāsārthaṃ hi sambandhasadbhāvo nityatā ca hetur uktaḥ tac ca dvayam api parair neṣyate tatra sambandhābhāvas tāvad anenaiva bhāṣyeṇoktaḥ kṛtakatvaṃ tu yadi prathamam aśruto na pratyāyayati, kṛtakas tarhi ity anena vakṣyate tad atra sambandhābhāvenānapekṣatvād iti hetor asiddhir uktā na cāsati sambandhe paroktārthapratītir utpadyata iti darśitam pratibandhabale hy arthāntaradarśino apy arthāntare jñānam utpadyate anādṛtapratibandhas tu yat kiñcid vidvān sa sarvaṃ jānīyād ity atiprasajyata iti ।।
arthāś śabdāś ca dṛśyante pratyakṣā yady api sphuṭam । abhidhānābhidheyau tu jñānākārau tathāpi naḥ ।। sa cāyam evambhūto arthaś śabdena janyata eveti kāryakāraṇabhāvam eva śabdārthayos sambandham ātiṣṭhante tac cedam atidūram apabhraṣṭam, evaṃ ca saty aviditasvarūpaśaktīnām apy arthasaṃvidupajāyeta dṛṣṭā hi khalu mṛtsalilapracchannā api vrīhayo aṅkurādikāryam ārabhamāṇā aviditasvarūpaśaktayo apīti sūktam asambhavena śeṣāṇām iti kathaṃ tu saṃśleṣaḥ pariśiṣyata iti, pratīter abhyupagamāc ca gaur ayam iti hi sāmānādhikaraṇyena śabdopaśliṣṭam artham avayanto laukikā dṛśyante abhyupagataś ca kaiścic chabdārthayos saṃśleṣa eva sambandhaḥ prapañcitaś cāsāv adhyāsavāda iti laukikāś ca prāyeṇa saṃśleṣam eva saṃbandhaṃ manyante iti sa eva sambandhaḥ prasakto nirākārya ity āha tasminn iti prāhāntena niṣedham eva prayogeṇa darśayati na śabda iti saṃśleṣo hi yasya yena bhavati sa taddeśa eva dṛśyate rañjur iva ghaṭe, tadanantaradeśe vā pradeśinīva madhyamāyāḥ na ca śabdārthayor anyataradeśe vānyataro dṛśyate ato himavadvindhyayor iva nānayos sambandha iti ।। upaśleṣalakṣaṇas sambandho bhavet, artho api śabdadeśa eva syāt, mukhaṃ ca tasya deśa iti kṣuramodakaśabdoccāraṇe mukhasya pāṭanapūraṇe syātām, na ca te staḥ, tasmān modakādyarthakriyānupalambhāc chabdadeśe taddeśānantarādṛṣṭer iti siddho hetuḥ sāmānādhikaraṇyabuddhis tu śabdārthayor nāsty eva na hi nīlimnevānuraktam utpalaṃ śabdānuraktam artham upalabhāmahe gādisāsnādimadrūpā hi tayor buddhir udeti atra siddhāntabhāṣyaṃ yo atra vyapadeśyas sambandhaḥ tad etan na vyapadiśati bhavān ityādi tasyābhiprāyam āha atheti hīnatāntena atrāyam abhiprāyaḥ pratyāyyapratyāyakaśaktirūpo hi naś śabdārthayos sambandho abhipretaḥ, tad yadi saṃśleṣalakṣaṇasambandhābhāvas sādhyate, tadā siddhasādhyatādoṣaḥ sambandhābhāvamātre tu yaunādisambandhair anaikāntikatvam himavadvindhyayor api caikabhūmyādisambandhāt sādhyahīno dṛṣṭānta iti ।।
yadi tu vācyavācakasambandham evābhipretya na śabdo arthena saṅgata iti sādhyate tato laukikavirodha ity āha vācyeti dūṣaṇāntaram āha virodha iti atra kāraṇam āha na hīti parāntena ayam abhiprāyaḥ caturvidho hi puruṣaḥ, pratipanno apratipannas sandigdho viparyastaś ceti tatra pratipannaḥ pratipādayitā, itare sāpekṣāḥ pratipādyāḥ, tatpratipādanārthā ca pratijñā, tad ya eva teṣām anyatamaḥ paraḥ pratipādayitum abhipreto bhavati sa eva vācyavācakasambandhavarjitaiḥ pratijñārthagocaraiḥ padaiḥ pratipādayitum aśakyaḥ, ataḥ pratijñāṃ prayuñjānair āśritaś śabdārthayor vācyavācakalakṣaṇasambandha iti tannirākaraṇe svavāgvirodha iti sa cāyam abhidhayā svavāgvirodhaḥ pañcadhā hi tadvirodhaḥ uccāraṇābhidhādharmadharmyubhayoktibhir iti ।। vācyavācakasambandhasvarūpam idānīm abhidyotayati abhidhāneti asyārthaḥ ekasyām abhidhānakriyāyāṃ śabdaḥ karaṇaṃ kartā vā, vivakṣātaḥ kārakapravṛtteḥ arthas tu karmaiva ato nayoḥ karmakaraṇatvaṃ kartṛtvaṃ vā nirūpitaḥ sambandha iti vakṣyamāṇena sambandha iti yad vā ekasyāṃ gavādyarthapratipattau sādhyamānāyām ekena vaktropādīyamānāvaruṇaikahāyanīvadvivakṣitasāhityau śabdārthau yanniyamyete so anayoḥ sambandha ity āha pratipattāv iti upādānād ity upādīyamānatayā viśeṣaṇavivakṣāṃ darśayati upādeyasya hi viśeṣaṇaṃ vivakṣitaṃ bhavati paśor ivaikatvaṃ - paśunā yajeteti uddeśyaviśeṣaṇaṃ tv avivakṣitaṃ bhavati, yathā grahaviśeṣaṇam ekatvam, uddeśyā hi grahāḥ, teṣu sammārjanavidhānāt iha cārthapratipattāv ekasyām upādeyau śabdārthau, paśur iva yāge ato vivakṣitam anayoḥ sāhityaṃ viśeṣaṇam ity aruṇaikahāyanyor ivānayor niyamaḥ sambandha iti vam aruṇaikahāyanyoḥ śrūyamāṇayoḥ sāhityavivakṣā yuktā samudāye hi tatra vākyaṃ samāpyate naiva pratītikriyā ṇatayā śrutau, katham anayoḥ sāhityavivakṣā na śrūyamāṇatā viśeṣaṇavivakṣāhetuḥ api tu arthasaṃvyavahāro api hi pākādau yadaudanādisthālyādi vyavahāradarśanāt anabhihitam apy arthaṃ jānāti tadā sthālyādīnāṃ vivakṣitaṃ sāhityaṃ manyate, tathā manvānaḥ svayam api paktukāmas tat sarvam āharati evam ihāpi bālaḥ prayojyavṛddhasya viśiṣṭārthavyavahāradarśanena tadviṣayāṃ buddhim anumāya śabdānantarabhāvitayā śabdakāraṇatāṃ tāvadavadhārayati vaktuś cāsyāṃ prayojyavṛddhapratipattau darśanapārārthyāt pradhānabhūtāyā dīyamānayoḥ śabdārthayoḥ sāhityaṃ vivakṣitam iti evaṃ ca viditvā svayam api parārthaprayoge sahitau śabdārthau hṛdayam āveśitāv upādāya śabdaṃ coccārya parapratipattiṃ bhāvayatīti sūktaṃ sāhityavivakṣā varṇasāhityavivakṣāvad iti ।। nanv evaṃ vadatā śabdārthayoḥ kriyāsambandha eva darśitaḥ, na parasparasambandhaḥ tathā hi yat tāvad uktam abhidhānakriyāyāṃ hi iti, anenābhidhānakriyāsambandha eva karmakaraṇādirūpeṇobhayor upavarṇitaḥ, na parasparasambandhaḥ pratipattāv upādānād ity api pratipādyapratipādakatayā pratipattikriyāsambandhamātra eva darśitaḥ, na parasparam, guṇapradhānabhāvam antareṇa sambandhāyogāt vakṣyati hi guṇānāṃ ca parārthatvād asambandhaḥ samatvāt iti syād etat kriyākārakasambandhapūrvakatvāt sarvasambandhānāṃ kriyākārakasambandha eva darśita iti astu tāvat, taduttarakālabhāvī tu ko anayoḥ sambandha iti vācyam eva tad etat sarvam anubhāṣya pariharati tatreti tayorantena asyārthaḥ yady api kārakāṇāṃ pradhānārthatvān na parasparasambandhaḥ, tathāpi pratipattyabhidhānayor yā kācit kriyā gṛhyate, tasyāṃ ca kriyākārakasambandhottarakālabhāvī parasparopakāryopakārakalakṣaṇaḥ śabdārthayor asti sambandhaḥ ।। vācyavācakaśaktyoś ca niyamaḥ phalalakṣaṇaḥ ।
ekābhidhānimittatvaṃ karmakartṛtvayoś ca yat । yo vā karaṇakarmatvaniyamo abhidhayaikayā ।। kaḥ punar anayoḥ parasparopakāraḥ śrūyatām artho hi na pratipādakam antareṇa pratipādyo bhavati, śabdo na pratipādyam antareṇa pratipādakaḥ ataḥ pratipādyapratipādakatayāvatiṣṭhamānāv anyonyasyopakāryopakārakau bhavataḥ tac cedaṃ rūpam anayor niyatam ity atyantasannikarṣamātreṇa niyame sambandhābhidhānam, na tu niyama eva sambandhaḥ śaktisambandhavādo api cāta eva vācyavācakaśaktyor eva hi satyor upakāryopakārakabhāvo bhavati na tu śaktir eva sambandhaḥ tad atra pratyāsatter abhedopacāreṇa śaktiḥ sambandhaḥ, niyamaḥ sambandhaḥ, kartṛtvaṃ karaṇatvaṃ vā sambandha ity evamādayaḥ samullāpāḥ vastutas tūpakāryopakārakatvam eva sambandhaḥ ।। nanv evam api karahastādibhir anekaiḥ śabdair ekatrārthe pratipādye anekārthavacane caikasmin gavādiśabde katham avyabhicāraḥ śakyate avagantum ataḥ prakaraṇādīnām api padārthāvadhāraṇāpoyatvād vṛddhavyavahāre hi bālena kevalapadāprayogādāvāpoddhārabhedenaitad avadhāritam yadā yadarthavivakṣayā śabdaḥ prayujyate sa tasyārtha iti vivakṣā cārthaprakaraṇādivaśonneyā gāmānaya dogdhum ity ukte arthād etad avagamyate sāsnādimatyasya vivakṣeti yotsyāmīty ukte arthādi ṣau pratītir udeti tad evam arthaprakaraṇādibhedabhinnam anyayānyayā ca śaktyopahitam anyad anyac ca padam anyasyānyasya vācakam iti na padavyabhicāraḥ artho api codbhūtatatpadābhidhānayogyāvasthābhedabhinno hastādir anyonyaś ca karādipadānāṃ vācya iti na padaṃ vyabhicarati api caikasyāṃ kriyāyām ayaṃ niyama ity uktaḥ na caikasyāṃ pratipattāv abhidhāne vopādīyamānayoḥ śabdārthayor anyonyavyabhicāro asti tad idam uktaṃ hi niyamyete yad ekasyām iti ।।
nanv evam ekakriyānimittako niyamaḥ śabdārthayoḥ sambandha ity ucyamāne anumānāṅgam avinābhāva evāśrito bhavet, atas tadbalena dhūmādivāgnijñānaṃ śabdād arthajñānam upajāyamānam anumānaṃ syād ata āha na cāpīti idaṃ ca śābde prasādhitam ity āha sādhitam iti nanu yady avinābhāvo nopayujyate, kas tarhy upayujyate uktaṃ bhāṣyakāreṇa saṃjñāsaṃjñisambandhaḥ iti nanu cāyam api sambandho anupayogy eva tad etad āśaṅkate saṃjñeti tadaṅgaṃ gamakatvāṅgam ity arthaḥ ।। gamayantī eṣā saṃjñā kalpyata iti kim ato yady evam ata āha na caiṣeti etad uktaṃ bhavati gamakatvam eva saṃjñātvaṃ na tatsambandhāntaram antareṇeti ।। yataś caivam ato dhūmāder iva gamakatvaṃ sambandhāntarapūrvakam eva paścādāpatitam ity āha tasmād iti tattulyatve doṣam āha sānaṅgam iti yathaivāvinābhāva eva dhūmādau pratītyaṅgaṃ na taduttarakālabhāvi gamakatvam, evaṃ tatrāpi syād iti dhūmādivaiṣamyeṇedānīṃ parihāram āha neyam iti ।। vaiṣamyam eva darśayati nirūpita iti tatra hi dhūmādau mahānasādideśe agnyavinābhāvanirūpaṇottarakālaṃ tatkṛtaivāsau gamakateti api ca dhūme prathamaṃ gamakatvaṃ nāvagamyata ity āha gamakatveneti ।।
śabde tu viparītam ity āha iheti sārdhena ।। iti gamyagamakabhāva evāvagamyate yatrāpi kvaciduccaritād vākyāt prayojyavṛddhasyārthaviṣayāṃ kriyāṃ dṛṣṭvā ceṣṭānumānena gavādyarthaboddhṛtvam upakalpyate tatrāpi yasmād ataś śabdād anenāyam artho vagataḥ, tasmād ayam asyārtha iti gamakataiva śabdasyādāv avagamyate prasiddhapadāntarasamabhivyāhāre api iha sahakāratarau madhuraṃ piko rautītyevamādau viditasahakārādyartho aviditapikādyarthaś ca yo ayaṃ sahakāratarau rauti tasya pikaśabdo gamaka iti gamakatvam evāvagacchatīti siddhaṃ sarvatra gamakatvaṃ na vyutpattir iti ।। nanv ākṛtiḥ śabdārtha iti vas siddhāntaḥ na ca tadvācyatvam anvayavyatirekāv antareṇa śakyate avagantum atas tatpradhānaiva śabdapratītir āpadyeta ata āha ittham iti ayam arthaḥ anvayavyatirekayor atra niṣkṛṣṭārthaniyamamātre vyāpāraḥ, vācakatā tu nānājātyādisaṅkīrṇārthaviṣayā siddhaiveti ।। vakṣyamāṇatvād ata āha bahujātīti sārdhena ayam abhiprāyaḥ laukikā hi hānopādānādivyavahāramātrārthinaḥ, na ca teṣāṃ vyavahāraḥ śabdoccāraṇakṣaṇopajātasaṅkīrṇārthabodhasādhya eveti, śrautalākṣaṇikādivivekaṃ pratyanādṛtā iti ।।
tena tarhi kim arthaṃ viviñcate ata āha balābalādīti śāstrasthā hy anirūpitaśaktayo na śāstrārtham anuṣṭhātuṃ śaknuvantīti teṣāṃ hānopādānopayogī śabdaśaktiviveka iti te viviñcata iti ।। abhidheyāvinābhāvapratītir lakṣaṇeṣyate । brāhmaṇebhyo dadhi dīyatāṃ takraṃ kauṇḍinyāyeti brāhmaṇasāmānyasthā brāhmaṇaśrutir lakṣaṇayā tadviśeṣaṃ kauṇḍinyam avatarantī durbalā bhavati ity avyavahitaviśeṣasthayā kauṇḍinyaśrutyā bādhyate vede apy evam eva yajussāmānyasthā upāṃśu yajuṣā iti śrutis tadviśeṣasthayā uccairnigadena iti śrutyā bādhyata ityevamādi darśayitavyam iti sāmānyaśabdenātra viśeṣān viśiṃṣan na sāmānyātiriktāḥ kecana viśeṣā vidyanta iti darśayati asti hi keṣāñcid darśanaṃ - nityā dravyavṛttayo antyā viśeṣāḥ te ca vyāvṛttibuddher eva hetutvād viśeṣā eveti paramāṇukāraṇakaṃ hi kāṇādā dvyaṇukādikrameṇa jagato nirmāṇam ātiṣṭhante na cāṇutvena parasparam anatiśayānair aṇubhir asaṅkīrṇākārajagadutpādayituṃ śakyate ataḥ santi kecanāṇusamavāyino veśeṣā nāma ye tān itaretarato vyāvartayantīti saṅgirante te ca nirdhūtanikhilakāluṣyair aparokṣam īkṣanta eveti tān pratyucyate na tāvadakṣādhīneṣu bhāveṣv avāntarasāmānyātiriktān viśeṣānīkṣāmahe dravyatvena hi pṛthivyādayo guṇakarmabhyo viśiṣyante tvena pṛthivī abādibhyo dravyāntarebhyaḥ, vṛkṣatvena vṛkṣāḥ pārthivāntarebhyaḥ, śiṃśapātvena śiṃśapā vṛkṣāntarebhya ity evam aṇūn yāvad iyaṃ viśeṣakathā vartayitavyā kim atra viśeṣāntareṇa aṇuṣu tv ekajātīyeṣv api kāryavibhāgād rūpam eva vibhaktam anumāsyāmahe no khalv avibhaktākāraṃ pūrvavastu vibhaktākārakāryaghaṭanāyotsahata iti pṛthaktvākhyo vā guṇas teṣām anyonyasya viśeṣakatvād viśeṣo bhaviṣyati sa evānapekṣitaviśeṣāntaro na sidhyatīti ceti viśeṣā vā katham anapekṣitaviśeṣāntarāḥ setsyanti apekṣaṇe vā tadānantyam, ato manda evāyaṃ viśeṣāntarābhyupagamaḥ yoginas tu tān paśyantīti śraddhadhānā budhyante vayam aśraddhadhānāḥ smaḥ, ye yuktiṃ prārthayāmaha iti sūktaṃ sāmānyaviśeṣeṣv iti ।। anvayavyatirekābhyāṃ vākyajñās tu viviñcate ity uktam tāv anvayavyatirekau darśayati tatreti dvayena tatra sāmānye gavādau gośabdasya bahulaṃ prayogāt tadviśeṣeṣu ca śābaleyādiṣu asatsv api bāhuleyādiṣu prayo darśanāt parasāmānye ca sattādau saty api bhāvāntare aprayogāt sāsnādibhis sahaikāvayavirūpārthasambandhigotvamātrasya gośabdo vācakam ity anvayavyatirekābhyāṃ jñānaṃ janyate sāsnādyekārthasambandhīti cāvinābhāvinā cihnena gotvam upalakṣayatīti atas siddhaṃ gamyagamakabhāva eva śabdārthayos sambandhaḥ prathamam avagamyate na punaravinābhāva iti ।।
veditavyam anvayavyatirekāvinābhāvaśabdau paryāyāv iti nārthabhedaś śaṅkitavya iti ।। yadi pratyāyakaḥ iti bhāṣyakāreṇa prayogo antarṇītaḥ, tam āha sambandheti devadattādayo hi yadṛcchāśabdā yatraiva saṅketyante tam eva pratipādayanti na caiṣāṃ kvacid api svābhāvikī śaktiḥ tad ayaṃ prayogārthaḥ gavādiśabdo dharmī, nābhidhāśakta iti sādhyam, upāyāntarāpekṣatvād iti hetuḥ yadupāyāntarāpekṣaṃ tan na svarūpataś śaktam, devadattādipadam iva saṅketagrahaṇāpekṣam iti ।। atra bhāṣyakāreṇa yadi pratyāyakaś śabdaḥ prathamaśrutaḥ kiṃ na pratyāyati iti paricodya sarvatra no darśanaṃ pramāṇam ityādinā darśanabalena gṛhītaśaktikaḥ pratyāyayatīti parihāra uktaḥ, taddarśayati yathaiveti asyārthaḥ gamakatvam eva tāvat śabdasya kim abhyupagamyate, vyavahāradarśanabaleneti cet, samānam idaṃ śaktisaṃvedane api na hy aviditaśaktayaś śabdād artham avayanto dṛśyanta iti ।। api, darśanabalād eva hi liṅgaśabdādayo jñāpakaviśeṣās sambandhagrahaṇam apekṣante na cakṣurādayaḥ sarvatra hi no darśanaṃ pramāṇam kārakāś cakṣurādaya iti nānumanyāmahe, jñānakāraṇasyaiva jñāpakatvāt, tad etad āha svarūpeti ।।
nanu ca sambandhagrahaṇāt prāg apy abhidhāne śabdaś śakto na vā yadi śaktaḥ, kiṃ sambandhagrahaṇāpekṣayā na cet sambandhagrahaṇam eta hi tadāgamanyāyena kāraṇam āpadyeta, ata āha yatsādhakatameti na tāvat sambandhagrahaṇāt pūrvam aśaktam eva śabdam avagacchāmaḥ na ca śaktasyānugrāhakāpekṣā svaśaktiṃ viha ti ।। kiṃ punar na vihanty ata āha na hīti yadi hy anugrāhakāpekṣā svaśāktiṃ vihanyāt sarvam eva laukikaṃ vaidikaṃ karaṇaṃ karaṇatāṃ jahyāta apekṣate hi sarvam eva karaṇam itikartavyatājanitam anugraham iti ।। kiñ ca astu tāvad itikartavyatāpekṣā karaṇabhāvaṃ na vihantīti, pratyuta tayāpi naiva karaṇatvaṃ nāsti, pratikaraṇasvarūpaṃ tadapekṣāniyamādity āha pratyātmeti nanv evam ubhayasamavadhānam evāntareṇa kāryāniṣpatteḥ kathaṃ karaṇetikartavyatāvibhāgo darśayitavyaḥ, ata āha bāhyāntareti nāntena yatkāryasiddhau sannihitaṃ tatkaraṇam itarad bāhyam itikartavyateti, bāhyam api kvacid vivakṣātaḥ kārakapravṛtteḥ karaṇatayā vivakṣyata ity āha kvacit syād veti ।। etad eva darśayati udvigna iti jñānotpattāv antaraṅgam api cakṣur na karaṇatayā manyate, kin tu kutaścit tāratamyaviśeṣād bāhyam eva pradīpaṃ karaṇatayā vivakṣatīti ।।
sa cāyaṃ vivakṣānibandhaḥ karaṇabhāvaḥ kādācitkaḥ nityavṛttau nityaṃ tu kāryasiddhau āntarasya cakṣuṣaḥ karaṇatvam avagamyata ity āha nityavṛttāv iti andhānāṃ dṛṣṭir darśanaṃ nāstīty arthaḥ ।। nanv astu vijñānakāryāsattiviśeṣaṇāt pradīpādyapekṣayā cakṣuṣaḥ karaṇabhāvaḥ, ātmamanassaṃyogas tu jñānotpattāv atyantam āsannaḥ, ataḥ kathaṃ tadapekṣayā cakṣuṣaḥ karaṇatvaṃ bhaviṣyatīty ata āha śarīreti ayam abhiprāyaḥ nāsattiviśeṣa eva karaṇatve kāraṇam, api tarhi bāhyapradīpādyapekṣayāsattiḥ, ābhyantarātmamanassaṃyogāpekṣayā tv asādhāraṇyam, ātmamanassaṃyogo hi rasādijñānasādhāraṇo nāvyabhicāritayā rūpadarśanakāraṇam iti śakyate avagantum cakṣuṣaḥ punarasādharaṇatayaiva rūpajñāne kāraṇatvam iti cakṣūrūpādibhedas tu ity atroktam iti ।। tad evaṃ dṛṣṭānte vivakṣāsannikarṣaviśeṣakṛtakaraṇetikartavyatāvibhāgaṃ darśayitvā prakṛte yojayati tathaiveti anena yattadāgamanyāyena sambandhagrahaṇam eva kāraṇam āpadyetety uktaṃ tad api vivakṣāviśeṣavaśenāstv iti darśitam iti ।। api rūpaprakāśane svabhāvataś śaktam ity anaikāntiko hetuḥ dṛṣṭānto api sādhyavikala ity āha devadatteti ।।
yadṛcchāśabdānām api jñānasāmarthyaṃ vidyamānam eva niyogenābhivyajyata ity adhyāsavāde varṇitam atra ca yathā cakṣur iti bhāṣye cakṣuṣaḥ karaṇabhāvo darśitaḥ kathaṃ punas tulye api cakṣuḥpradīpayor jñānakāraṇatve cakṣuṣaḥ karaṇatvam ity atropapattim āha prakāśa iti idaṃ ca nityavṛttau ity atroktam apy adhunā bhāṣyasamarthanārtham uktam ity apaunaruktyam iti ।। tad evam upapāditas saṃjñāsaṃjñisambandhaḥ kṛtakatvena bhāṣyakṛtākṣiptaḥ yadi prathamaśruto na pratyāyayati kṛtakas tarhi iti, tad etadvārtikakāro darśayati puruṣeti evaṃ cātra prayogaḥ yaḥ saṃjñāsaṃjñisambandhaḥ sa kṛtakaḥ, puruṣāpekṣatvāt, rajjughaṭasaṃyogavad iti ।। aparam api[]svābhāvato hy asambandhāv etau śabdārthau ityādi bhāṣyaṃ, tasyābhiprāyam āha bhinneti ayam arthaḥ yathā rajjusarpādiṣu bhinnadeśakālādhiṣṭhāneṣu kiñcid deśādi samaṃ nāsti, evaṃ tayoś śabdārthayoḥ atas tadvad eva tāv api svabhāvato asambandhāv iti īdṛśī cātra prayogaracanāśabdārthau svabhāvato asaṅgatau, asamadeśakālatvāt, rajjvādivat tāv eva na samadeśakālau, bhinnadeśādyadhiṣṭhānopalambhāt, tadvad eveti ।। ity upādhyāyasucaritamiśrakṛtau saṃbandhākṣepas samāptaḥ ।।