alaṅkāre katicitsadarthaviṣaye cānye kathāvarṇane । sañcārī kavikumbhikumbhabhiduro bāṇastu pañcānanaḥ ।। śrīharṣeṇa samarpitāni kavaye bāṇāya kutrādya tat । tāḥ kalpapralaye api yānti na manāṅ manye parimlānatām ।।
artheśvaraṃ hanta bhaje abhinandaṃ vāgīśvaraṃ vākpatirājamīḍe । raseśvaraṃ naumi ca kālidāsaṃ bāṇaṃ tu sarvaśvaramānato asmi ।। pariśīlitaiva sarasaṃ kavirājairbahubhiratra vāgdevī । bāṇena tu vaijātyāt kathayati nāmaiva vāṇīti ।।
kādambarīsahodaryā sudhaye vai budhe hṛdi । harṣākhyāyikayā khyātiṃ bāṇo abdhiriva labdavān ।। śaśvadbāṇadvitīyena namadākāradhāriṇā । dhanuṣeva guṇāḍhyena niḥśeṣo rañjito janaḥ ।।
jātā śikhaṇḍinī prāgyathā śikhaṇḍī tathāvagacchāmi । prāgalbhyamadhikamāptuṃ vāṇī bāṇo babhūveti ।। hṛdi lagnena bāṇena yanmando api padakramaḥ । bhavet kavikuraṅgāṇāṃ cāpalaṃ tatra kāraṇam ।।
subandhurbāṇabhaṭṭaśca kavirāja iti trayaḥ । vakroktimārganipuṇāścaturtho vidyate na vā ।। sacitravarṇavicchittihāriṇoravanīpatiḥ । śrīharṣa iva saṃghaṭṭaṃ cakre bāṇamayūrayoḥ ।।
pratikavibhedanabāṇaḥ kavitātarugahanaviharaṇamayūraḥ । sahṛdayalokasubandhurjayati śrībhaṭṭabāṇakavirājaḥ ।। yuktaṃ kādambarīṃ śrutvā kavayo maunamāśritāḥ । bāṇadhvanāvanadhyāyo bhavatīti smṛtiryataḥ ।।
rucirasvaravarṇapadā rasabhāvavatī jaganmano harati । tatkiṃ taruṇī nahi nahi, vāṇī bāṇasya madhuraśīlasya ।। saharṣacaritā śaśvatkṛtakādambarīkathā । bāṇasya vāṇyanārteva svacchandaṃ bhramati kṣitau ।।
bāṇaṃ satkavigīrvāṇamanubadhnāti kaḥ kaviḥ । sindhumandhuḥ kimanveti dyumaṇiḥ katamo maṇiḥ ।। śabdārthayoḥ samo gumphaḥ pāñcālī rītiriṣyate । śilābhaṭṭārikāvāci bāṇoktiṣu ca sā yadi ।।
kevalo api sphuran bāṇaḥ karoti vimadān kavīn । ki punaḥ kḷptasandhānapulindakṛtasannidhiḥ ।। daṇḍītyupasthite sadyaḥ kavīnāṃ kampatāṃ manaḥ । praviṣṭhe tvantaraṃ bāṇe kaṇṭhe vāgeva rudhyate ।।