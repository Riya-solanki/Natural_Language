pralayaghanasamānair ānanair muktanādam । bhavatu bhayaharaṃ vas tāṇḍavaṃ herukasya ।। aṣṭānanasya racayāmi sādhanaṃ pratimukhaṃ trinayanasya । hevajrasya catuścaraṇacāriṇaḥ ṣoḍaśabhujasya ।।
repheṇa sūryaṃ purato vibhāvya tasmin ravau hūṃbhavaviśvavajram । tenaiva vajreṇa vibhāvayec ca prākārakaṃ pañjarabandhanaṃ ca ।। caturasraṃ caturdvāram aṣṭastambhopaśobhitam । caturvedīparikṣiptaṃ catustoraṇamaṇḍitam ।।
hārārdhahārapaṭṭasragvitānādarśacāmaraiḥ । ruciraṃ vajrasūtraiś ca spharadbuddhaughaṃ aṃśubhiḥ ।। calaccitrapatākāgraghaṇṭāmukharadiṅmukham । paramaiḥ pañcabhiḥ kāmair upahāraiś ca harṣaṇam ।।
tasya garbhapuṭe padmam aṣṭapatraṃ sakeśaram । caturdvāracatuṣkoṇakarṇikāsv āsanāni tu ।। brahmendropendrarudrāś ca yamo yakṣādhipas tathā । naiṛtir vemacitrī ca madhye māracatuṣṭayam ।।
uttarottaram uttānaṃ bhītaṃ māracatuṣṭayam । bhānunākrāntahṛdayaṃ śaśinānye tu kātarāḥ ।। tasyānandina āsyena dvihoḥkāravidarbhitam । jvalad bījadvayaṃ rāgāt padmāntaḥ praviśad dravet ।।
tato vajrī mahārāgād vilīya saha vidyayā । śaraccandradravanibhāṃ tiṣṭhen maṇḍalatāṃ gataḥ ।। athotthānāya taṃ devyaḥ sthitvā koṇāsanenduṣu । codayeyuś catasṛbhiś catasro vajragītibhiḥ ।।
uṭṭha bharāḍo karuṇamaṇu pukkasi mahuṃ paritāhi । mahasuhajoeṃ kāma mahuṃ cchaḍḍahi suṇṇasamāhi ।। tojjha vihuṇṇe marami haüṃ uṭṭhahi tuhuṃ hevajja । cchaḍḍahi suṇṇasahāvaḍā savariha sijjhaü kajja । loa nimantia suraapahu suṇṇe acchasi kīsa ।
haüṃ caṇḍālī viṇṇamami taï viṇu uhami na dīsa ।। indīālī uṭṭha tuhuṃ haüṃ jāṇami tuhu citta । aṃhe ḍombī cchea maṇu mā karu karuṇavicchitta ।। āsphālayantaṃ caraṇāṃs tarjayantaṃ surāsurān ।
kruddhaṃ vartularaktākṣaṃ lalitaṃ navayauvanam ।। catuścaraṇam aṣṭāsyaṃ dviraṣṭabhujabhūṣitam । caturmārasamākrāntam ardhaparyaṅkatāṇḍavam ।। muṇḍamālāmahāhāraṃ ravisthaṃ bhīmabhīṣaṇam ।
viśvavajradharaṃ mūrdhni kṛṣṇaṃ sūryajvalatprabham ।। hūṃkārasphārivadanaṃ bhasmoddhūlitavigraham । mūlānanaṃ mahākṛṣṇaṃ dakṣiṇaṃ kundasannibham ।। vāmaṃ raktaṃ mahāghoraṃ mūrdhāsyaṃ vikarālinam ।
bhrṅgasannibhaśeṣāsyaṃ prativaktraṃ trilocanam ।। śṛṅgāravīrabībhatsaraudrahāsyabhayānakaiḥ । karuṇādbhutaśāntaiś ca navanāṭyarasair yutam ।। piṅgordhvakeśavartmānaṃ pañcamudrair alaṃkṛtam ।
cakrī kuṇḍala kaṇṭhā ca haste rucaka mekhalam ।। hastyaśvakharagāvoṣṭramanujaśarabhotukas tathā । dakṣiṇāṣṭakapāleṣu kramair jñeyā dvipādayaḥ ।। pṛthivī varuṇa vāyuś ca tejaś candrārka eva ca ।
antako dhanadaś caiva tadvāmāṣṭakapālake ।। nairātmyayā samāpannaḥ svābhayā pañcamudrayā । dvibhujaikamukhī dvyaṅghriḥ sā tu karttikapālabhṛt ।। kṛpayā locane rakte kṛṣṇāṅgo maitracittataḥ ।
pādāḥ saṃgrahavastūni bhujāḥ ṣoḍaśa śūnyatāḥ ।। mukhāny aṣṭau vimokṣās tu tribhis tattvais trilocanaḥ । pañca mudrā jināḥ pañca kruddho duṣṭānuśāsanam ।। kaṇṭhahṛdbhagamasteṣu catuścakraṃ yathākramam । saṃbhogadharmanirmāṇamahāsukham iti smṛtam ।।
ṣoḍaśāṣṭacatuḥṣaṣṭidvātriṃśaddalaṃ ambujam । madhye maṇḍitaṃ oṃkārahūṃkārākārahaṃkṛtaiḥ ।। oṃ padma sukhādhāra mahārāga sukhaṃdada । caturānandabhāg viśva hūṃ hūṃ kāryaṃ kuruṣva me ।।
oṃ vajra mahādveṣa caturānandadāyaka । khagamukhaikaraso nātha hūṃ hūṃ kāryaṃ kuruṣva me ।। ardhaparyaṅkanāṭyasthā vṛttaraktatrilocanāḥ । piṅgordhvakeśā dvibhujāḥ pañcamudrādharāś ca tāḥ ।।
pukkasyādyāś catasras tu gauryādyāś ca yathākramam । akṣobhyabuddharatneśavāgīśair iha mudrayet ।। kuleśaiḥ kāyavākcittair bhavanirvāṇaherukān । vajrādyāḥ svakuleśais tu jinair akṣobhyapañcakaiḥ ।। vividhavicitravibhramālokitaiḥ pramodya vividhavicitracumbanāliṅganaiḥ pramodya । vividhavicitrasukhabhojanaiḥ prabhakṣya vividhavicitrasaṃvaram aho pradarśayasva ।।
païsaü samaü savvāāsu jou । bhakkhaü saala savvāāsu lou ।। mātṛcakre pure ramye bhāvayed īdṛśaṃ prabhum । nistaraṅgasukhāvāptaṃ nistaraṅgasvarūpiṇam ।।
kṛṣṇaṃ raktaṃ tataḥ pītaṃ harin nīlaṃ sitaṃ kramāt । sahajānandamātraṃ ca dhyāyāc cakraṃ sanāyakam ।। sarvasvaṃ sarvabuddhānāṃ mahāvajrabhṛtaḥ padam । ebhir labheya kuśalair lambhayeyaṃ ca taj jagat ।।
caryā saṃbodhaye yā ca saṃbuddhānāṃ ca yā punaḥ । varṇitā bodhivajreṇa sā caryāstu dvayī mama ।। guruguṇadhanadhāmnaḥ sādhanaṃ herukasya bhramaharam abhidhāya spaṣṭam aṣṭānanasya । kuśalam idam avāptaṃ yan mayā janmabhājāṃ niravadhihitahetus tena vajrī jinaḥ syām ।।