śrīHarṣadeva-viracitā । ।। paśyantī varam utsukānata-mukhī bhūyo hriyā brahmaṇaḥ । sparśād-utpulakā kara-graha-vidhau Gaurī śivāyāstu vaḥ ।।
api ca । kroḍaṃ mātuḥ Kumāre viśati viṣa-muci prekṣamāṇe sa-roṣam । kruddho apy āśliṣṭa-mūrtir bhaya-ghanam Umayā pātu tuṣṭaḥ Śivo naḥ ।। (nāndy-ante sūtradhāraḥ parikramya) । adyāhaṃ vasantotsave sa-bahu-mānam āhūya
nānā-dig-deśād āgatena rājñaḥ śrī-Harṣadevasya pāda-padmopajīvinā rāja-samūhenoktaḥ yathāsmat-svāminā śrīHarṣadevenāpūrva-vastu-racanālaṃkṛtā Priyadarśikā nāma nāṭikā kṛtety asmābhiḥ śrotra-paraṃparayā śrutam । na tu prayogato dṛṣṭā । yathāvat prayogena tvayā nāṭayitavyeti । tad yāvan nepathya-racanāṃ kṛtvā yathābhilaṣitaṃ saṃpādayāmi । parito avalokya । āvarjitāni sāmājika-manāṃsīti me niścayaḥ । kutaḥ । loke hāri ca Vatsarāja-caritaṃ nāṭye ca dakṣā vayam । mad-bhāgyopacayād ayaṃ samuditaḥ sarvo guṇānāṃ gaṇaḥ ।।
(nepathyābhimukham avalokya) । kathaṃ prastāvanābhyudyate mayi viditāsmad-abhiprāyo aṅgādhipater Dṛḍhavarmaṇaḥ kañcukino bhūmikāṃ kṛtvāsmad-bhrāteta evābhivartate । tad yāvad aham apy anantara-bhūmikāṃ saṃpādayāmi । (iti niṣkrāntaḥ) । (iti prastāvanā) । prathamo aṅkaḥ ।
(tataḥ praviśati kañcukī ।) kañcukī - (sa-śoka-śramaṃ nāṭayan । kaṣṭaṃ bhoḥ kaṣṭam । rājño vipad-bandhu-viyoga-duḥkhaṃ deśa-cyutir durgama-mārga-khedaḥ । āsvādyate asyāḥ kaṭu-niṣphalāyāḥ phalaṃ mayaitac cira-jīvitāyāḥ ।।
(sa-śokaṃ sa-vismayaṃ ca) । tādṛśasyāpi nāmāpratihata-śakti-trayasya Raghu-Dilīpa-Nala-tulyasya devasya Dṛḍhavarmaṇo mat-prārthyamānāpy anena sva-duhitā Vatsarājāya datteti baddhānuśayena Vatsarājo bandhanān na nivartata iti ca labdha-randhreṇa sahasāgatya Kaliṅga-hatakena vipattir īdṛśī kriyata iti yat satyam upapannam api na śraddadhe । katham ekānta-niṣṭhuram īdṛśaṃ ca daivam asmāsu । yena sāpi rājaputrī yathā-kathaṃcid enāṃ Vatsarājāyopanīya svāminam an-ṛṇaṃ kariṣyāmīti matvā mayā tādṛśād api pralaya-kāla-dāruṇād avaskanda-saṃbhramād apavāhya devasya Dṛḍhavarmaṇo mitra-bhāvānvitasyaivāṭavikasya nṛpater Vindhyaketor gṛhe sthāpitā satī snānāya nātidūram ity Agastya-tīrthaṃ gate mayi kṣaṇāt kair api nipatya hate Vindhyaketau rakṣobhir iva nirmānuṣī-kṛte dagdhe sthāne na jñāyate kasyām avasthāyāṃ vartata iti । nipuṇaṃ ca vicitam etan mayā sarvaṃ sthānam । na ca jñātaṃ kiṃ tair eva dasyubhir nītāthavā dagdheti । tat kiṃ karomi manda-bhāgyaḥ । aye । śrutaṃ mayā bandhanāt paribhraṣṭaḥ Pradyota-tanayām apahṛtya Vatsarājaḥ Kauśāmbīm āgata iti । kiṃ tatraiva gacchāmi । (niḥśvasyātmano avasthāṃ paśyan) । kim iva hi rājaputryā vinā tatra gatvā kathayiṣyāmi । kathitaṃ cādya mama Vindhyaketunā mā bhaiṣīḥ । jīvati tatra-bhavān mahā-rājo Dṛḍhavarmā gāḍha-prahāra-jarjarī-kṛto baddhas tiṣṭhati । iti । tad adhunā svāminam eva gatvā pāda-paricaryayā jīvita-śeṣam ātmanaḥ saphalayiṣyāmi (parikramyordhvam avalokya) । aho atidāruṇatā śaradātapasya । yad evam aneka-duḥkha-saṃtāpitenāpi mayā tīkṣṇo avagamyate । ghana-bandhana-mukto ayaṃ kanyā-grahaṇāt paraṃ tulāṃ prāpya । ravir adhigata-sva-dhāmā pratapati khalu Vatsarāja iva ।। (iti niṣkrāntaḥ) ।
(iti viṣkambhakaḥ) । (tataḥ praviśati rājā vidūṣakaś ca) । mitrāṇy apy upalakṣitāni viditaḥ paurānurāgo adhikam । nirvyājād iva dharmataḥ kim iva na prāptaṃ mayā bandhanāt ।।
vidūṣakaḥ - bho vayasya । kathaṃ tam eva dāsyāḥ putraṃ bandhana-hatakaṃ praśaṃsasi । tad idānīṃ vismṛtam । yat tathā nava-graha iva gaja-patiḥ khala-khalāyamāna-loha-śṛṅkhalābandha-pratiskhalac-caraṇaḥ śūnya-mukha-puṣkara-piśunita-ddhṛdaya-saṃtāpo roṣa-vaśottambhita-dṛṣṭir guruka-kara-sphoṭita-dharaṇi-mārgo rajanīṣv apy anidrā-sukham anubhūto asi । rājā - Vasantaka durjanaḥ khalv asi । pīḍā te nigala-svanena madhurās tasyā giro na śrutāḥ । doṣān paśyasi bandhanasya na punaḥ Pradyota-putryā guṇān ।।
vidūṣakaḥ - bhoḥ । yadi tāvad bandhanaṃ sukha-nibandhanaṃ bhavati tat kasmāt tvaṃ Dṛḍhavarmā baddha iti Kaliṅga-rājasyopari roṣaṃ badhnāsi । rājā - (vihasya) । na khalu sarvo Vatsarājo ya evaṃ Vāsavadattām avāpya bandhanān niryāsyati । tad āstāṃ tāvad iyaṃ kathā । Vindhyaketor upari bahūny ahāni Vijayasenasya preṣitasya na cādyāpi tat-sakāśāt kaścid āgataḥ । tad āhūyatāṃ tāvad amātyo Rumaṇvān । tena saha kiṃcid ālapitum icchāmi । (praviśya) । pratīhārī - jayatu jayatu devaḥ । eṣa khalu Vijayaseno amātyo Rumaṇvān api pratīhāra-bhūmim upasthitau ।
rājā - tvaritaṃ praveśaya tau । pratīhārī - yad deva ājñāpayati । Rumaṇvān - (vicintya) । tat kṣanam api niṣkrāntāḥ kṛta-doṣā iva vināpi doṣeṇa ।
praviśanti śaṅkamānā rāja-kulaṃ prāyaśo bhṛtyāḥ ।। (upasṛtya) । rājā - (āsanaṃ nirdiśya) । ita āsyatām । Rumaṇvān - (sa-smitam upaviśya । eṣa khalu jita-Vindhyaketur Vijayasenaḥ
praṇamati । (Vijayasenas tathā karoti) । rājā - (sādaraṃ pariṣvajya) । Vijayasenaḥ - adya svāminaḥ prasādāt ।
rājā - Vijayasena upaviśyatām । (Vijayasena upaviśati) । rājā - Vijayasena kathaya Vindhyaketor vṛttāntam । Vijayasenaḥ - deva kim aparaṃ kathayāmi । yādṛśaḥ svāmini kupite ।
rājā - tathāpi vistarataḥ śrotum icchāmi । Vijayasenaḥ - deva śrūyatām । ito vayaṃ deva-pādādeśād yathādiṣṭena kari-turaga-padāti-dainyena mahāntam apy adhvānaṃ divasa-trayeṇollaṅghya prabhāta-velāyām atarkitā eva Vindhyaketor upari nipatitāḥ smaḥ । rājā - tatas tataḥ । Vijayasenaḥ - tataḥ so apy asmad-bala-tumula-kalakalākarṇanena pratibuddhaḥ kesarīva Vindhya-kandarān nirgatya Vindhyaketur an-apekṣita-bala-vāhano yathāsaṃnihita katipaya-sahāyaḥ sahasā sva-nāmodghoṣayann asmān abhiyoddhuṃ pravṛttaḥ ।
rājā - (Rumaṇvantam avalokya sa-smitam) । śobhitaṃ Vindhyaketunā । tatas tataḥ । Vijayasenaḥ - tato asmābhir ayam asāv iti dviguṇatara-baddha-matsarotsāhair mahatā vimardena niḥśeṣita-sahāya eka eva vimarditādhika-bala-krodha-vego dāruṇataraṃ saṃprahāram akarot । rājā - sādhu Vindhyaketo । Vijayasenaḥ - kiṃ vā varṇyate deva । saṃkṣepato vijñāpayāmi ।
dūrān nītvā śaraughair hariṇa-kulam iva trastam aśvīyam āśāḥ । paścāt kartuṃ pravṛttaḥ kari-kara-kadalī-kānana-ccheda-līlām ।। kurvan kṛpāṇa-kiraṇa-cchuritāṃsa-kūṭaḥ । śrāntaś cirād vinihato yudhi Vindhyaketuḥ ।।
rājā - Rumaṇvan । sat-puruṣocitaṃ mārgam anugacchato yat satyaṃ vrīḍitā eva vayaṃ Vindhyaketor maraṇena । Rumaṇvān - deva tvad-vidhānām evaṃ guṇaika-pakṣa-pātināṃ ripor api guṇāḥ prītiṃ janayanti । rājā - Vijayasena apy asti Vindhyaketor apatyaṃ yatrāsya paritoṣasya phalaṃ darśayāmi । Vijayasenaḥ - deva idam api vijñāpayāmi । evaṃ sa-bandhu-parivāre hate Vindhyaketau tam anusṛtāsu saha-dharma-cāriṇīṣu Vindhya-śikharāśriteṣu jana-padeṣu śūnyī-bhūte tat-sthāne hā tāta hā mātaḥ iti kṛta-kṛpaṇa-pralāpā Vindhyaketor veśmany ābhijātyānurūpā kanyakā tad-duhitety asmābhir ānītā dvāri tiṣṭhati । tāṃ prati devaḥ pramāṇam ।
rājā - Yaśodhare gaccha । tvam eva Vāsavadattāyāḥ samarpaya । vaktavyā ca devī । bhaginī-buddhyā tvayaiva sarvadā draṣṭavyā । gīta-nṛtta-vādyādiṣu viśiṣṭa-kanyakocitaṃ sarvaṃ śikṣayitavyā । yadā vara-yogyā bhaviṣyati tadā māṃ smārayeti । pratīhārī - yad deva ājñāpayati । (nepathye vaitālikaḥ) । sarvāntaḥpura-vāra-vibhramavatī-lokasya te saṃprati ।
utkṣiptāpara-śātakumbha-kalaśevālaṃkṛtā snāna-bhūḥ ।। rājā - (ūrdhvam avalokya) । aye kathaṃ nabho-madhyam adhyāste bhagavān sahasra-dīdhitiḥ । saṃprati hi । chatrābhaṃ nṛtta-līlā-śithilam api śikhī barha-bhāraṃ tanoti । sadyas tyaktvā kapolaṃ viśati madhu-karaḥ karṇa-pālīṃ gajasya ।।
Rumaṇvan । praviśyābhyantaram eva kṛta-yathocita-kriyāḥ sat-kṛtya Vijayasenaṃ Kaliṅgocchittaye preṣayāmaḥ । (iti niṣkrāntāḥ sarve) । (iti prathamo aṅkaḥ) ।। vidūṣakaḥ - nanu bhaṇito asmīndivarikayā yathā upavāsa-niyama-sthitā devī Vāsavadattā svasti-vācana-nimittaṃ śabdāyateti । tad yāvad dhārā-gṛhodyāna-dīrghikāyāṃ snātvā devī-pārśvaṃ gatvā kukkuṭa-vādaṃ kariṣyāmi । anyathā katham asmābhiḥ sadṛśā brāhmaṇā rāja-kule pratigrahaṃ kurvanti (nepathyābhimukham avalokya) katham eṣa priya-vayasyo adya devyā virahotkaṇṭhā-vinodanā-nimittaṃ dhārā-gṛhodyānam eva prasthitaḥ । tad yāvad vayasyena sahaiva gatvā yathoditam anuṣṭhāsyāmi ।
āpāṇdu-cchavinā mukhena vijita-prātas-tanendu-dyutim । tāṃ draṣṭuṃ prathamānurāga-janitāvasthām ivādya priyām ।। vidūṣakaḥ- svasti bhavate । vardhatāṃ bhagavān । rājā -(vilokya) Vasantaka । kasmāt prahṛṣṭa iva lakṣyase ।
vidūṣakaḥ - arcati khalu devī brāhmaṇam । rājā - yady evaṃ tataḥ kim । vidūṣakaḥ - bhoḥ । īdṛśaḥ khalu brāhmaṇaḥ । yaś caturveda-pañca-veda-ṣaḍ-veda-brāhmaṇa-sahasra-paryākule rja-kule prathamam aham eva devī-sakāśāt svasti-vācanaṃ labhe । rājā - (vihasya) veda-saṃkhyayaivāveditaṃ brāhmaṇyam । tad āgaccha mahā-brāhmaṇa । dhārā-gṛhodyānam eva gacchāvaḥ ।
vidūṣakaḥ - yad deva ājñāpayati । rājā - gacchāgrataḥ । vidūṣakaḥ - bho ehi gacchāvaḥ । (parikramyāvalokya ca) bho vayasya paśya paśya । avirata-patad-vividha-kusuma- sukumāra-śilā-talotsaṅgasya parimala-nilīna-madhukara-bhara-bhagna-bakula-mālatī-latā-jālakasya kamala-gandha-grahaṇoddāma-māruta-paryavabuddha-bandhūka-bandhanasyāvirala-tamāla-taru-pihitātapa-prakāśasyāsya dhārā-gṛhodyānasya sa-śrīkatām ।
rājā - vayasya sādhv abhihitam । gandhaḥ sapta-cchadānāṃ sapadi gaja-madāmoda-mohaṃ karoti । gāyanty avyakta-vācaḥ kim api madhu-liho vāruṇī-pāna-mattāḥ ।। vidūṣakaḥ - bho vayasya etad api tāvat paśya paśya । ya eṣo avirala-patad-kusuma-nikaro adyāpi patrāntara-galad-varṣāvasāna-salila-bindur iva lakṣyate saptaparṇa-pādapaḥ ।
rājā - vayasya samyag utprekṣitam । bahv eva sadṛśaṃ jalada-samayasya । tathā hi । sadyaḥ kalpita-kuṭṭimā marakata-kṣodair iva kṣālitaiḥ । adyāpi kṣitir indra-gopaka-śataiś cchanneva saṃlakṣyate ।। ceṭī - ājñāptāsmi devyā Vāsavadattayā । hañje Indīvarike adya mayāgastya-maharṣaye argho dātavyaḥ । tad gaccha tvam । śephalikā-kusuma-mālāṃ laghu gṛhītvāgaccheti । eṣāpy Āraṇyikā dhārā-gṛhodyāna-dīrghikāyā yāvad eva vikasitāni kamalāni nāstābhilāṣiṇā sūryeṇa mukulāyyante tāvad eva laghv avacintyāgacchatv iti । eṣā tapasvinī tāṃ dīrghikāṃ na jānāti । tad gṛhītvā tāṃ gamiṣyāmi (nepathyābhimukham avalokya)
Āraṇyikā - (sa-bāṣpodvegam ātma-gatam) tathā nāma tādṛśe vaṃśa utpannayānya-janam ājñāpya sthitayā sāṃprataṃ parasya mayājñaptiḥ kartavyeti nāsti khalu duṣkaraṃ daivasya । athavā mamaivaiṣa doṣo yena jānatyāpi na vyāpādita ātmā । tat kiṃ sāṃprataṃ kariṣyāmi । athavā duṣkaram idānīṃ mayā cintitam । varam evaitad api । na punar ātmano mahārghaṃ vaṃśaṃ prakāśayantyā mayā laghū-kṛta ātmā । tat kā gatiḥ । yathābhaṇitam anuṣṭhāsyāmi । ceṭī - ido ehi Āraṇṇie । Āraṇyikā - iyam āgacchāmi । (śramaṃ nāṭayantī) hañje dūre kim adyāpi dīrghikā । ceṭī - eṣā śephalikā-gulmāntaritā । tad ehi avatarāvaḥ । (avataraṇaṃ nāṭayataḥ)
rājā - vayasya kim anyad iva cintayasi । nanu bravīmi bahv eva sadṛśaṃ jalada-samayasyeti । vidūṣakaḥ - (sa-krodham) bhoḥ tvaṃ tāvad etad anyac ca paśyann utkaṇṭhā-nirbharaṃ vinodayasyātmānam । mama punar brāhmaṇasya svasti-vācana-velātikramati । tad yāvad ahaṃ tvaritaṃ dīrghikāyāṃ snātvā devyāḥ sakāśaṃ gamiṣyāmi । rājā -nanu mūrkha pāraṃgatā eva vayaṃ dīrghikāyāḥ । evam anekendriya-sukhātiśayam anubhavann api nopalakṣayasi । paśya । dṛṣṭi-prītiṃ vidhatte taṭa-taru-vivarālakṣitā saudha-pālī ।
gātrāṇāṃ hlādam ete vidadhati maruto vāri-saṃparka-śītāḥ ।। tadehi dīrghikā-taṭam upasarpāvaḥ । (parikramyāvalokya ca) vayasya paśya paśya । udyāna-devatāyāḥ sphuṭa-paṅkaja-kānti-hāriṇī svacchā । dṛṣṭir iva dīrghikeyaṃ ramayati māṃ darśanenaiva ।।
vidūṣakaḥ - (sa-kautukam) bho vayasya paśya paśya । kaiṣā kusuma-parimala-sugandha-veṇi-madhukarāvalir vidruma-latāruṇa-hasta-pallavā ujjvalat-tanu-komala-bāhu-latā satyaṃ pratyakṣa-carīvodyāna-devatā strī dṛśyate । rājā - (sa-kautukaṃ vilokya) vayasya niratiśaya-svarūpa-śobhā-janita-bahu-vikalpeyam । yat satyam aham api nāvagacchāmi । paśya । mithyā tat khalu dṛṣṭam eva hi mayā tasmin kuto astīdṛśī । keyaṃ hasta-tala-sthitena kamalenālokyate śrīr iva ।।
vidūṣakaḥ - (nirūpya) eṣā khalu devyāḥ paricārikendīvarikā । tad gulmāntaritau bhūtvā paśyāvaḥ । ceṭī - (kamalinī-patra-grahaṇaṃ nāṭayantī) Āraṇyike avacinu tvaṃ padmāni । aham apy etasmin nalinī-patre śephālikā-kusumāny avacitya devī-sakāśaṃ gamiṣyāmi । rājā - vayasya saṃlāpa iva vartate । tad avahitāḥ śṛṇumaḥ । kadācid ita eva vyaktī-bhaviṣyati । Āraṇyikā - halā Indīvarike । na śaknomi tvayā vinā muhūrtam apy atrāsitum ।
ceṭī - (vihasya) yādṛśam adya mayā devyā mantritaṃ śrutaṃ tādṛśena ciram eva mayā vinā tvayāsitavyam । Āraṇyikā - kiṃ devyā mantritam । ceṭī - etat । tadaiṣāhaṃ mahā-rājena bhaṇitā yathā yadaiṣā Vindhyaketu-duhitā vara-yogyā bhaviṣyati tadāhaṃ smārayitavya iti । tat sāṃprataṃ mahā-rājaṃ smārayāmi yenāsyā vara-cintā-paryākulo bhaviṣyati । rājā - (sa-harṣam) iyaṃ sā Vindhyaketor duhitā । (sānutāpam) ciraṃ muṣitāḥ smo vayam । vayasya nirdoṣa-darśanā kanyakā khalv iyam । viśrabdham idānīṃ paśyāmaḥ ।
Āraṇyikā - tad gaccha tvam । na mama tvayāsaṃbaddha-pralāpinyā prayojanam । rājā - aho sutarāṃ prakaṭī-kṛtam ābhijātyaṃ dhīratayā । vayasya dhanyaḥ khalv asau ya etad aṅga-sparśa-sukha-bhājanaṃ bhaviṣyati । vidūṣakaḥ - bho vayasya paśya paśya । eṣā salila-calat-kara-pallava-prabhā-vistṛtenāpahasita-śobhaṃ karoti kamala-vanam avacinvatī । rājā - vayasya satyam evaitat ।
yātāyā vigalat-payodhara-paṭā-draṣṭavyatāṃ kām api । naite yan mukulī-bhavanti sahasā padmās tad evādbhutam ।। Āraṇyikā - (bhramara-bādhaṃ nāṭayantī) hā dhik hā dhik । ete khalv apare parityajya kamalinīṃ nīlotpala-vanāni samāpatanto nipuṇataraṃ bādhamānā āyāsayanti māṃ (uttarīyeṇa mukhaṃ pidhāya sa-bhayam) halā Indīvarike paritrāyasva māṃ paritrāyasva mām । ete khalu duṣṭa-madhukarāḥ paribhaviṣyanti । vidūṣakaḥ - bho vayasya pūrṇās te manorathāḥ । yāvad eva garbha-dāsyāḥ sutā nāgacchati tāvad eva tvam api tūṣṇīko bhūtvopasarpa । eṣāpi salila-śabda-sūcitena pada-saṃcāreṇendīvarikāgacchatīti jñātvā tvām evāvalambiṣyate ।
rājā - sādhu vayasya sādhu । kālānurūpam upadiṣṭam । (ity Āraṇyikā-samīpam upasarpati) Āraṇyikā - Indīvarike laghūpasarpa laghūpasarpa । akulī-kṛtāsmi duṣṭa-madhukaraiḥ । (rājā kaṇṭhe gṛhṇāti । Āraṇyikottarīyaṃ mukhād apanīya rājānam a-paśyantī bhramarāvalokanaṃ nāṭayati) parimala-rasa-lubdhā vaktra-padme patanti ।
kuvalaya-vana-lakṣmīṃ tat kutas tvāṃ tyajanti ।। Āraṇyikā - kathaṃ naiṣendīvarikā । (sa-bhayaṃ rājānaṃ tyaktvāpasarantī) Indīvarike । laghv āgaccha laghv āgaccha । vidūṣakaḥ - bhavati sakala-pṛthvī-paritrāṇa-samarthena Vatsa-rājena paritrāyamāṇā ceṭīm Indīvarikām ākrandasi । Āraṇyikā - ayaṃ khalu sa mahā-rājo yasyāhaṃ tātena dattā । sthāne khalu tātasya pakṣa-pātaḥ ।
ceṭī - āyāsitā khalu Āraṇyikā duṣṭa-madhukaraiḥ । tad yāvad upasarpya samāśvāsayāmi । Āraṇyike mā bibhihi । vidūṣakaḥ - bhoḥ apasarāpasara । eṣā khalv Indīvarikāgatā । etaṃ vṛttāntaṃ prekṣya devyai nivedayiṣyati । (aṅgulyā nirdiśya) tad idam eva kadalī-gṛhaṃ praviśya muhūrtaṃ tiṣṭhāvaḥ । ceṭī - hañje Āraṇyike । kamala-sadṛśasya tava vadanasyāhaṃ doṣo yan madhukarā evam aparādhyanti (haste gṛhītvā) tad ehi gacchāvaḥ । pariṇato divasaḥ । Āraṇyikā - hañje Indīvarike ati-śiśiratayā salilasyoru-stambha iva samutpannaḥ । tac chanaiḥ śanair gacchāvaḥ ।
ceṭī - taha । vidūṣakaḥ - bhoḥ ehi niṣkrāmāvaḥ । tāṃ gṛhītvaiṣā dāsyāḥ sutendīvarikā gatā । rājā -(niḥśvasya) kathaṃ gatā । na khalv a-vighnam abhilaṣitam a-dhanyaiḥ prāpyate । (vilokya) sakhe paśya paśya । ābaddha-mukham apīdam kaṇṭakitaṃ kamala-kānanaṃ tasyāḥ ।
sukumāra-pāṇi-pallava-saṃsparśa-sukhaṃ kathayatīva ।। (niḥśvasya) sakhe । ka idānīm upāyaḥ punas tāṃ draṣṭum । vidūṣakaḥ - bhoḥ tvam eva puttalikāṃ bhaṅktvedānīṃ rodiṣi । na mama khalu brāhmaṇasya vacanaṃ karoṣi । rājā - kiṃ mayā na kṛtam ।
vidūṣakaḥ - tad idāniṃ vismṛtam । yathā tuṣṇīko bhūtvopasarpeti mayā bhaṇitam । ati-saṃkaṭe yad bhavān praviśyālīka-pāṇḍitya-dur-vidagdhatayā ayi visṛja viṣādaṃ ity etair anyaiś ca kaṭu-vacanair nirbhartsya sāṃprataṃ kiṃ rodiṣi । punar apy upāyaṃ pṛcchasi । rājā - kathaṃ samāśvāsanam api nirbhartsitam iti bhaṇitaṃ mūrkheṇa । vidūṣakaḥ - jñātam eva ko atra mūrkha iti । tat kim anena astamayābhilāṣī bhagavān sahasra-raśmiḥ । tad ehy abhyantaram eva praviśāvaḥ । rājā - (vilokya) aye pariṇata-prāyo divasaḥ । saṃprati hi
rāgo asmin mama cetasīva savitur bimbe adhikaṃ lakṣyate । saṃjātā sahasā mameva bhuvanasyāpy andhakārā diśaḥ ।। (iti niṣkrāntāḥ sarve ।) (iti dvitīyo aṅkaḥ) ।।
tṛtīyo aṅkaḥ । (tataḥ praviśati Manoramā ।) Manoramā - ājñaptāsmi devyā Vāsavadattayā hañje Manorame yaḥ sa Sāṅkṛtyāyany ārya-putrasya mama ca vṛttānto nāṭakopanibaddhas tasya nartitavya-śeṣam adya yuṣmābhiḥ kaumudī-mahotsave nartitavyam iti । hyaḥ khalv Āraṇyikayā priya-sakhyā śūnya-hṛdayayānyathaiva nartitam । adya punar Vāsavadattā-bhūmikayā tayā yadi tathā kriyate tato avaśyaṃ devī kupyati । tat kutra tāvat tāṃ prekṣyopālapsye । (vilokya ।) eṣāraṇyikātmanaiva kim api kim api mantrayamāṇā dīrghikā-tīre kadalī-gṛhaṃ praviśati । tad gulmāntaritā bhūtvā śroṣyāmi tāvad asyā viśrabdha-jalpitāni । (tataḥ praviśaty āsana-sthā kāmāvasthāṃ nāṭayanty Āraṇyikā ।)
Āraṇyikā - hṛdaya durlabha-janaṃ prārthayamānaṃ tvaṃ kasmān māṃ duḥkhitāṃ karoṣi । Manoramā - tad etad asyāḥ śūnya-hṛdayatvasya kāraṇam । kiṃ punar eṣā prārthayate । avahitā tāvac chroṣyāmi । Āraṇyikā - kathaṃ tathā nāma saumya-darśano bhūtvā mahā-rāja evaṃ saṃtāpayati mām । (niḥśvasya ।) athavā mamaivaiṣā abhāgadheyatā । na punar mahā-rājasya doṣaḥ । Manoramā - kathaṃ mahā-rāja evāsyāḥ prārthanīyaḥ । sādhu priya-sakhi sādhu । ābhijātya-sadṛśas te abhilāṣaḥ ।
Āraṇyikā - kasmai tāvad etaṃ vṛttāntaṃ nivedya sahya-vedanam iva duḥkhaṃ kariṣyāmi ।) athavā asti me hṛdaya-nirviśeṣā priya-sakhī Manoramā । tasyā apy etal lajjayā na pārayāmi kathayitum । sarvathā maraṇaṃ varjayitvā kuto me hṛdayasyānyā nirvṛtiḥ । Manoramā - hā dhik hā dhik । atibhūmiṃ gato asyās tapasvinyā anurāgaḥ । tat kim idānīm atra kariṣyāmi । Āraṇyikā - ayaṃ sa uddeśo yasmin madhukarair āyāsyamānāvalambya mahā-rājena samāśvāsitāsmi bhiru mā bibhīhīti । Manoramā - katham eṣāpi dṛṣṭā mahā-rājena । sarvathāsty asyā jīvitasyopāyaḥ । yāvad upasṛtya samāśvāsayāmy enām ।) yuktaṃ nāma hṛdayasyāpi lajjitum ।
Āraṇyikā - hā dhik hā dhik । sarvaṃ śrutam etayā । tad atra yuktam eva prakāśayitum । (prakāśaṃ haste gṛhītvā ।) priya-sakhi mā kupya mā kupya । lajjaivātrāparādhyati । Manoramā - sakhi alaṃ śaṅkayā । satyam eva tvaṃ mahā-rājena dṛṣṭā na veti । Āraṇyikā - śrutam eva priya-sakhyā sarvam । Manoramā - yadi dṛṣṭā mahā-rājena tvaṃ tad alaṃ saṃtāpitena । sa evedānīṃ darśanopāya-paryākulo bhaviṣyati ।
Āraṇyikā - ayaṃ sakhī-janaḥ pakṣa-pātena mantrayate । ayi sakhi-pakṣa-pātini । devī-guṇa-nigaḍa-nibaddhe khalu tasmiñ jane kuta etat । Manoramā - halā a-paṇḍite kamalinī-baddhānurāgo api madhu-karo mālatīṃ prekṣyābhinava-rasāsvāda-lampaṭaḥ kutas tām an-āsādya sthitiṃ karoti । Āraṇyikā - kim etenāsaṃbhāvitena । adhikaṃ khalu śaradātapena saṃtaptāny adyāpi na me aṅgāni saṃtāpaṃ muñcanti । Manoramā - ayi lajjāluke na yuktam etad avasthāṃ gatayāpi ta ātmā pracchādayitum ।
(Āraṇyikā mukham avanamayati ।) Manoramā - ayi a-viśrambha-śīle kim idānīṃ pracchādayasi । niśvāsā-nibha-vinirgato divasaṃ rātrim api tavānurāgo avirata-patat-kusuma-śara-śara-nivaha-pravṛtta-huṅkāra-śabda iva na bhaṇati । (ātma-gatam ।) athavā na khalv ayaṃ kāla upālambhasya । tad yāvan nalinī-patrāṇy asyā hṛdaye dāsyāmi । (utthāya dīrghikāya nalinī-pattrāṇi gṛhītvāraṇyikāyā hṛdaye dadatī ।) samāśvasitu sakhī samāśvasitu sakhī । vidūṣakaḥ - atimahān khalu priya-vayasyasyāraṇiyakāyā upary anurāgaḥ । yena parityakta-rāja-kāryas tasyā eva darśanopāyaṃ cintayann ātmānaṃ vinodayati । (vicintya ।) kutredānīṃ tāṃ prekṣe । athavā tatraiva tāvad dīrghikāyām anviṣyāmi ।) Manoramā - pada-śabda iva śrūyate । tat kadalī-gulmāntarite bhūtvā prekṣāvahe tāvat ka eṣa iti ।
(ubhe tathā kṛtvā paśyataḥ ।) Āraṇyikā - kathaṃ sa eva mahā-rājasya pārśva-parivartī brāhmaṇaḥ । Manoramā - kathaṃ Vasantaka eva । (saharṣam ātma-gatam ।) api nāma tathā bhavet । vidūṣakaḥ - kim idānīm Āraṇyikā satyam eva saṃvṛttā ।
Manoramā - sakhi rāja-vayasyaḥ khalu brāhmaṇas tvām uddiśya mantrayate । tat tāvad avahite śṛṇuvaḥ । (Āraṇyikā sa-spṛhaṃ sa-lajjaṃ ca śṛṇoti ।) vidūṣakaḥ - yadā tāvan mayā guru-madana-saṃtāpa-niḥsaha-śarīrasya priya-vayasyasya vacanena devyor Vāsavadattā-Padmāvatyor anyāsāṃ ca devīnāṃ bhavanāny anviṣyatā na sā dṛṣṭā tadā yatra dīrghikāyāṃ dṛṣṭedam api tāvat prekṣiṣya ity āgato asmi । tad yāvad ihāpi nāsti । kim idānīṃ kariṣye । Manoramā - śrutaṃ priya-sakhyā ।
vidūṣakaḥ - athavā bhaṇita evāhaṃ vayasyena । yadi tām anviṣyan na prekṣase tat tato api tāvad dīrghikātas tasyāḥ karatala-sparśa-dviguṇita-sukha-śītalāni nalinī-patrāṇi gṛhītvāgaccheti । tat katham etāni jñātavyāni । Manoramā - ayaṃ mamāvasaraḥ । (upasṛtya vidūṣakaṃ haste gṛhītvā ।) Vasantaka ehi । vidūṣakaḥ - kasya tvaṃ jñāpayāsi । na khalu mayā kim api mantritam । Manoramā - Vasantaka alaṃ śaṅkayā । yādṛśy Āranyikāyāḥ kṛta ātmanaḥ priya-vayasyasyāvasthā tvayā varṇitā tato dvi-guṇatarā bhartur api kṛte mama priya-sakhyā avasthā । tat paśya paśya । (upasṛtya Āraṇyikāṃ darśayati ।)
vidūṣakaḥ - sa-phalo me pariśramaḥ । (Āraṇyikā sa-lajjaṃ kamalinī-pattrāṇy apanīyottiṣṭhati ।) Manoramā - ārya Vasantaka । tava darśanenaivāpagataḥ priya-sakhyāḥ saṃtāpo yena svayam eva nalinī-patrāṇy apanayati । tad anugṛhṇātv ārya imāni । Āraṇyikā - ayi parihāsa-śīle । kasmān māṃ lajjayasi । (kiṃcit parāṅ-mukhī tiṣṭhati ।)
vidūṣakaḥ - tiṣṭhantu tāvan nalinī-pattrāṇi । ati(lajjālukā te priya-sakhī । tat katham etayoḥ samāgamo bhaviṣyati । Manoramā - Vasantaka evam iva । vidūṣakaḥ - sādhu priya-sakhi sādhu ।) yāvad eva yuvāṃ nepathya-grahaṇaṃ kuruthas tāvad evāham api vayasyaṃ gṛhītvāgacchāmi । (iti niṣkrāntaḥ ।)
Manoramā - ati-kopane uttiṣṭhottiṣṭha । nartitavyam asmābhis tasyaiva naṭakasya nartita-śeṣam । tad ehi । prekṣā-gṛham eva gacchāvaḥ । (parikramyāvalokya । yāvad ehi praviśāvaḥ । (praviṣṭakenāvalokya ।) sādhu sādhu sarvaṃ sajjī-kṛtam । (tataḥ praviśati devī Sāṅkṛtyāyanī vibhavataś ca parivāraḥ ।) Vāsavadattā - bhagavati aho te kavitvam । yenaitad gūḍha-vṛttāntaṃ nāṭakopanibaddhaṃ sānubhavam apy asmākam āryaputra-caritam a-dṛṣṭa-pūrvam iva dṛśyamānam adhikataraṃ kautūhalaṃ vardhayati । Sāṅkṛtyāyanī - āyuṣmati āśraya-guṇa evāyam īdṛśo yad a-sāram api kāvyam avaśyam eva śṛṇvatāṃ śravaṇa-sukham utpādayati ।
prāyo yat kiṃ cid api prāpnoty utkarṣam āśrayān mahataḥ । mattebha-kumbha-taṭa-gatam eti hi śṛṅgāratām bhasma ।। Vāsavadattā - bhagavati sarvasya vallabho jāmātā bhaktīti jñāyata evaitat । tat kim etena kathānubandhena । varaṃ tad eva nartitavyaṃ draṣṭum । Sāṅkṛtyāyanī - evam । Indīvarike prekṣā-gṛham ādeśaya ।
ceṭī - etu etu bhaṭṭinī । (sarvāḥ parikrāmanti ।) Sāṅkṛtyāyanī - (vilokya ।) aho prekṣaṇīyatā prekṣā-gṛhasya । stambhāvasakta-pṛthu-mauktika-dāma-ramyam ।
prekṣā-gṛhaṃ sura-vimāna-samānam etat ।। Manoramāraṇyake - jayatu jayatu bhaṭṭinī । Vāsavadattā - Manorame atikrāntā khalu saṃdhyā । laghu gṛhṇītaṃ nepathyam । ubhe - yad devy ājñāpayati ।
(iti prasthite ।) Vāsavadattā - Āraṇyike etair eva mad-aṅga-pinaddhair ābharaṇair nepathya-bhūmiṃ gatvātmānaṃ prasādhya । (ābharaṇāny aṅgād avatārya Āraṇyikāyāḥ samarpayati) Manorame tvam api Nalagiri-grahaṇa-parituṣṭena tātenāryaputrasya dattāny ābharaṇānīndīvarikā-sakāśād gṛhītvā nepathya-bhūmiṃ gatvātmānaṃ maṇḍaya yena su-sadṛśī dṛśyase mahā-rājasya । (Manoramā Indīvarikā-sakāśād ābharaṇāni gṛhītvā sahāraṇyakayā niṣkrāntā ।) Indīvarikā - idam āsanam । upaviśatu bhaṭṭiṇī ।
Vāsavadattā - upaviśatu bhagavatī । (ubhe upaviśataḥ ।) (tataḥ praviśati gṛhīta-nepathyaḥ kañcukī ।) pade pade ahaṃ skhalitāni rakṣan ।
sarvaṃ nṛpasyānukaromi vṛttam ।। bhoḥ ājñāpito asmi vimānitāśeṣa-śatru-sainyena yathārtha-nāmnā Mahāsenena samādiśyatām antaḥpureṣu yathā - śvo vayam Udayanotsavam anubhavāmaḥ । ato yuṣmābhir utsavānurūpa-veṣojjvalena parijanena saha Manmathodyānaṃ gantavyam iti । Sāṅkṛtyāyanī - (kañcukinaṃ nirdiśya ।) rāja-putri pravṛttā prekṣā । dṛśyatām । kañcukī - tad etad ādeṣṭavyam parijanena saha gantavyam iti । na gṛhīta-nepathyeneti । kutaḥ ।
hārāpādita-kāntibhiḥ stana-taṭaiḥ keyūribhir bāhubhiḥ । devīnāṃ paricārikā-parijano apy eteṣu saṃdṛśyate ।। na khalu kiṃcid atrāpūrvam anuṣṭheyam । kevalaṃ svāmy-ādeśa iti matvāhaṃ samādiṣṭas tad ājñā-śeṣaṃ rāja-putryai nivedayāmi । (parikramyāvalokya ca ।) iyaṃ sā Vāsavadattā vīṇā-hastayā Kāñcanamālayānugamyamānā gandharva-śālām praviṣṭā । yāvad asyāḥ kathayāmi ।) vīṇā-hastā Kāñcanamālā ca ।)
Āraṇyikā - halā Kāñcanamāle kasmāt punaś cirayaty adyāpi vīṇācāryaḥ । Kāñcanamālā - bhartṛ-dārike dṛṣṭas tenaika unmattaḥ । tasya vacanaṃ śrutvā citreṇa bhavito apahasaṃs tiṣṭhati । Āraṇyikā - hañje suṣṭhv etaṃ pṛcchati । sadṛśāḥ sadṛśe rajanta iti dvāv atronmattau । Sāṅkṛtyāyanī - rāja-putryāḥ sadṛśam ākāram paśyāmy asyās tādṛśenākāreṇāvaśyaṃ tvadīyāṃ bhūmikāṃ saṃbhāvayiṣyati ।
kañcukī - (upasṛtya) rāja-putri devas tvām ājñāpayati । śvo avaśyam asmābhir vīṇāṃ vādayantī śrotavyā । tat tvayā nava-tantrī-sajjayā Ghoṣavatyā stheyam iti । Āraṇyikā - ārya yady evaṃ laghu vīṇācāryaṃ visarjaya । kañcukī - eṣa Vatsa-rājaṃ preṣayāmi ।) Āraṇyikā - Kāñcanamāle upanaya me Ghoṣavatīṃ yāvad asyās tantrīḥ parīkṣe ।
(Kāñcanamālā vīṇām arpayati । Āraṇyikotsaṅge vīṇāṃ kṛtvā sārayati ।) (tataḥ praviśati gṛhīta-Vatsa-rāja-nepathyā Manoramā ।) Manoramā - cirayati khalu mahā-rājaḥ । kiṃ na kathitaṃ Vasantakena । athavā devyā bibheti । yadīdānīm āgacchet tato ramanīyaṃ bhavet । (tataḥ praviśati rājāvaguṇṭhita-śarīro vidūṣakaś ca ।)
niśvāsā glapayanty ajasram adhunaivoṣṇās tathā nādharam । duḥkhaṃ yāti manoratheṣu tanutāṃ saṃcintyamāneṣv api ।। vayasya satyam evoktam Manoramayā । yathaiṣā mama priya-sakhī mahā-rājasya devyā darśana-pathād api rakṣyate tad ayaṃ samāgamopāyaḥ । adya rātrāv asmābhir Udayana-caritaṃ nāma nāṭakaṃ devyāḥ purato nartitavyam । tatra Āraṇyikā Vāsavadattā bhaviṣyati । aham api Vatsa-rājaḥ । tac caritenaiva sarvaṃ śikṣitavyam । tad āgatya svayam eva svāṃ bhūmikāṃ kurvāṇaḥ samāgamotsavam anubhavatv iti । vidūṣakaḥ - yadi māṃ na pratyāyayasy eṣā Manoramā tava veṣaṃ dhārayantī tiṣṭhati । tad upasṛtya svayam eva pṛccha ।
rājā - (Manoramām upasṛtya ।) Manorame satyam idaṃ yad Vasantako abhidhatte । Manoramā - bhartaḥ satyam eva । maṇḍayaitair ābharaṇair ātmānam । (ity ābharaṇāny aṅgād avatārya rājñe samarpayati ।) (rājā paridadhāti ।)
vidūṣakaḥ - ete khalu rājāno dāsyāpi evaṃ nartyante । aho kāryasya gurutā । rājā - (vihasya ।) mūrkha naiṣa kālaḥ parihāsasya । nibhṛtena citra-śālām praviśya Manoramayā sahāsman-nṛttam paśyatā sthīyatām । (ubhau tathā kurutaḥ ।) Āraṇyikā - Kāñcanamāle tiṣṭhatu vīṇā । prakṣyāmi tāvat kim api ।
rājā - śṛṇomi tāvat katamo ayam uddeśo vartate । (ity avahitaḥ śṛṇoti ।) Kāñcanamālā - pṛcchatu bhartṛ-dārikā । Āraṇyikā - satyam eva tāto mantrayate evaṃ yathā - yadi vīṇāṃ vādayann apaharati māṃ Vatsa-rājo avaśyaṃ bandhanān muñcāmīti ।
rājā -(praviśya paṭākṣepeṇa sa-harṣaṃ vastrānte grathitam badhnāti । kaḥ saṃdehaḥ । sa-parijanaṃ Pradyotaṃ vismayam upanīya vādayan vīṇām । Vāsavadattām apaharāmi na cirād eveti paśyāmy ।। yataḥ su-saṃvihitaṃ sarvaṃ Yaugandharāyaṇena ।
Vāsavadattā - jayatu jayatv ārya-putraḥ । rājā - (sva-gatam ।) kathaṃ pratyabhijñāto asmi devyā । Sāṅkṛtyāyanī - (sa-smitam ।) rāja-putri alam alaṃ saṃbhrameṇa । prekṣaṇīyakam etat । rājā - (ātma-gataṃ sa-harṣam) idānīm ucchvāsito asmi ।
Vāsavadattā - kathaṃ Manoramaiṣā । mayā punar jñātam ārya-putra eṣa iti । sādhu Manorame sādhu । Sāṅkṛtyāyanī - rāja-putri sthāna eva kṛtā bhrāntis te Manoramayā । sā matta-dviradocitā gatir iyaṃ tat sattvam atyūrjitam । sākṣād darśita eṣa naḥ kuśalayā Vatseśa evānayā ।।
Vāsavadattā - hañje Indīvarike baddhenāryaputreṇāhaṃ vīṇāṃ śikṣitā । tad asya kuru nīlotpaladāmakena nigaḍanam । (śiraso apanīya nīlotpala-dāmārpayati ।) (Indīvarikā tathā kṛtvā punas tatraivopaviśati ।) Āraṇyikā - Kāñcanamāle kathaya kathaya । nanu satyam eva mantrayate tāto yadi vīṇāṃ vādayat apaharati māṃ Vatsa-rājas tato avaśyaṃ bandhanān muñcāmīti ।
Kāñcanamālā - bhartṛ-dārike satyam । tathā kuru yathā Vatsa(rājasyāvaśyaṃ bahu-matā bhavasi । rājā - niṣpāditam eva Kāñcanamālayā yat tad āsmābhir abhilaṣitam । Āraṇyikā - yady evaṃ tad ādareṇa vādayiṣyāmi । (gāyantīvādayati) ghaṇa-bandhaṇa-saṃruddhaṃ gaaṇaṃ daṭṭhūṇa māṇasaṃ eduṃ ।
ahilasai rāa-haṃso daiaṃ gheūṇa appaṇo vasaiṃ ।। ghana-bandhana-saṃruddhaṃ gaganaṃ dṛṣṭvā mānasam etum । abhilaṣati rāja-haṃso dayitāṃ gṛhītvātmano vasatim ।। (vidūṣako nidrāṃ nāṭayati ।)
Manoramā - Vasantaka paśya paśya । priya-sakhī me nṛtyati । vidūṣakaḥ - dāsyāḥ sute tvam api na dadāsi svaptum । yadā-prabhṛti priya-vayasyenāraṇyikā dṛṣṭā tadā-prabhṛti tena saha mayā rātraṃ-divaṃ nidrā na dṛṣṭā । tad anyato niṣkramya svapsyāmi । (Āraṇyikā punar gāyati ।) ahiṇava-rāa-kkhittā mahuariā vāmaeṇa kāmeṇa ।
uttamai patthantīdaṭṭhuṃ pia-daṃsaṇaṃ daiaṃ ।। abhinava-rāga-kṣiptā madhu-karikā vāmakena kāmena । uttāmyati prārthayamānā draṣṭuṃ priya-darśanaṃ dayitam ।। rājā - (tat-kṣaṇaṃ śrutvā sahasopasṛtya ।) sādhu rāja-putri sādhu । aho gītam aho vāditram ।
vispaṣṭo druta-madhya-lambita-paricchinnas tridhāyaṃ layaḥ । tatvaughānugatāś ca vādya-vidhayaḥ samyak trayo darśitāḥ ।। Āraṇyikā - upādhyāya praṇamāmi । rājā - (sa-smitam ।) yad aham icchāmi tat te bhūyāt ।
Kāñcanamālā - ihaivopaviśatu upādhyāyaḥ । rājā - (upaviśya ।) rāja-putrī kvedānīm upaviśatu । Kañcanamālā - idānīm eva bhartṛ-dārikā vidyāmānena paritoṣitā yuṣmābhiḥ । tad arhaty evaiṣopādhyāya-pīṭhikāyāḥ । rājā - upaviśatv arheyam ardhāsanasya । rāja-putri sthīyatām ।
(Āraṇyikā Kāñcanamālāṃ paśyati ।) Kāñcanamālā - bhartṛ-dārike upaviśa । śiṣya-viśeṣā khalu tvam । (Āraṇyikā sa-lajjam upaviśati ।) Vāsavadattā - bhagavaty ādhikaṃ kalpitaṃ kāvyam । na khalv ahaṃ tasmin kāla ekāsane ārya-putreṇa sahopaviṣṭā ।
rājā - rāja-putri punaḥ śrotum icchāmi । Āraṇyikā - Kāñcanamāle ciraṃ khalu mama vādayantyāḥ pariśramo jātaḥ । idānīṃ niḥsahāny aṅgāni । tan na śaknomi vādayitum । Kāñcanamālā - upādhyāya suṣṭhu pariśrāntā bhartṛ-dārikā । kapola-tala-baddha-sveda-lavāyāḥ paśyāsyā vepete agra-hastau । tat samāśvastā bhavatu muhūrtam । rājā - Kāñcanamāle yuktam abhihitam । (hastena grahītum icchati ।)
(Āraṇyikā hastam apasārayati ।) Vāsavadattā - bhagavati adhikam etad api tvayā kṛtam । na khalv ahaṃ Kāñcanamālā kāvyena vañcayitavyā । Sāṅkṛtyāyanī - (vihasya ।) āyuṣmati īdṛśam eva kāvyaṃ bhaviṣyati । Āraṇyikā - apehi Kāñcanamāle apehi ।
Kāñcanamālā - yady ahaṃ tiṣṭhantī na bahu-matā tad eṣā gacchāmi । (iti niṣkrāntā ।) Āraṇyikā - Kāñcanamāle tiṣṭha tiṣṭha । ayam asyāgrahastaḥ samarpitaḥ । rājā - (Āraṇyikāyā hastaṃ gṛhītvā ।)
hlāditvaṃ nāsya manye sadṛśam idam uṣasy eva vītātapasya । jñātaṃ svedāpadeśād aviratam amṛtaṃ syandate vyaktam etat ।। api ca । etena bāla-vidruma-pallava-śobhāpahāra-dakṣeṇa ।
hṛdaye mama tvayāyaṃ nyasto rāgaḥ sva-hastena ।। Āraṇyikā - hā dhik hā dhik । etāṃ Manoramāṃ spṛśantyā an-artham eva me aṅgāni kurvanti । Vāsavadattā - bhagavati paśya tvam । ahaṃ punar alīkaṃ na pārayāmi prekṣitum । Sāṅkṛtyāyanī - rāja-putri dharmaśāstra-vihita eṣa gāndharvo vivāhaḥ । kim atra lajjā-sthānam । prekṣaṇīyakam idam । tan na yuktam a-sthāne rasa-bhaṅgaṃ kṛtvā gantum ।
(Vāsavadattā parikrāmati ।) Indīvarikā - bhaṭṭini Vasantakaś citra-śālā-dvāre prasuptas tiṣṭhati । Vāsavadattā - Vasantaka evaiṣaḥ ।) rājñāpy atra bhavitavyam । tad bodhayitvā prakṣyāmi tāvad enam । (prabodhayati ।)
vidūṣakaḥ - Manorame kiṃ nartitv āgataḥ priya-vayasyaḥ । athavā nṛtyaty eva । Vāsavadattā - katham ārya-putro nṛtyati । Manoramedānīṃ kutra । vidūṣakaḥ - eṣā citra-śālāyāṃ tiṣṭhati । Manoramā - katham anyathaiva hṛdaye kṛtvā devyā mantritam । etenāpi mūrkha-baṭukenānyathaiva buddhvā sarvam ākulī-kṛtam ।
Vāsavadattā - sādhu Manorame sādhu । śobhanaṃ tvayā nartitam । Manoramā - bhaṭṭini na khalv aham atrāparādhyāmi । etena khalu hatāśena balād alaṃkaraṇāni gṛhītvā dvāra-sthiteneha niruddhā । na punar mamākrandantyāḥ śabdo muraja-nirghoṣāntaritaḥ kenāpi śrutaḥ । Vāsavadattā - hañje uttiṣṭha । vasantakaḥ khalv Āraṇyikā-vṛttānta-nāṭake sūtradhāraḥ । vidūṣakaḥ - svayam eva cintaya । kutrāraṇyikā kutra Vasantaka iti ।
Vāsavadattā - Manorame sugṛhītaṃ kṛtvainam āgaccha tāvat । prekṣaṇīyam asya paśyāmi । Manoramā - idānīṃ samāśvasitāsmi । (vidūṣakaṃ kare badhnāti । prakāśam ।) hatāśa idānīm anubhavātmano durnayasya phalam । Vāsavadattā - ārya-putra pratihastam etad a(maṅgalam । (iti pādayor nīlotpala-dāmāpanayantī sotprāsam ।) marṣatv ārya-putro yan Manorameti kṛtvā nīlotpala-dāmakena bandhito asi । (Āraṇyikā sa-bhayam apasṛtya tiṣṭhati ।)
rājā - (sahasotthāya vidūṣakam Manoramāṃ ca dṛṣṭvātma-gatam ।) kathaṃ vijñāto asmi devyā । (vailakṣyaṃ nāṭayati ।) Sāṅkṛtyāyanī - (sarvān avalokya sa-smitam ।) katham anyad evedaṃ prekṣaṇīyakaṃ saṃvṛttam । a-bhūmir iyam asmad-vidhānām । (iti niṣkrāntā ।) rājā - (sva-gatam ।) a-pūrvo ayaṃ kopa-prakāraḥ । durlabham atrānunayaṃ paśyāmi ।) evaṃ tāvat kariṣye ।) devi tyajyatāṃ kopaḥ ।
Vāsavadattā - āryaputra ko atra kupitaḥ । rājā - kathaṃ na kupitāsi । mādhurye api sati skhalaty anupadaṃ te gadgadā vāg iyam । kopas te prakaṭa-prayatna-vidhṛto apy eṣa sphuṭaṃ lakṣyate ।।
(pādayor nipatya) prasīda priye prasīda । Vāsavadattā - Āraṇyike tvaṃ kupiteti saṃbhāvayann ārya-putraḥ priye prasīdeti prasādayati । (iti hastenākarṣati ।) Āraṇyikā - bhaṭṭini na khalv ahaṃ kimapi jānāmi ।
Vāsavadattā - Āraṇyike tvaṃ kathaṃ na jānāsi । idānīṃ te śikṣayāmi । Indīvarike gṛhāṇainām । vidūṣakaḥ - bhavati adya kaumudī-mahotsave tava cittam apahartuṃ vayasyena prekṣaṇīyam anuṣṭhitam । Vāsavadattā - etaṃ yuṣmākaṃ durnayaṃ prekṣya hāso me jāyate । rājā - devi alam anyathā vikalpitena ।
vātākampita-bandhujīva-samatāṃ nīto adharaḥ kiṃ sphuran । kopam muñca tavaiva citta-haraṇāyaitan mayā krīḍitam ।। devi prasīda prasīda । (iti pādayoḥ patati ।) Vāsavadattā - hañje nivṛttaṃ prekṣaṇakam । abhyantaram eva praviśāvaḥ ।
(iti niṣkrāntā ।) iti garbha-nāṭakam । rājā - (vilokya ।) katham akṛtvaiva prasādaṃ gatā devī । trāsenāparam utplutotpluta-mṛga-vyālola-netrotpalam ।
bhītaś cotsuka-mānasaś ca mahati kṣipto asmy ahaṃ saṃkaṭe ।। tad yāvad idānīṃ śayanīyaṃ gatvā devyāḥ prasādanopāyaṃ cintayāmi । (iti niṣkrāntāḥ sarve ।) iti tṛtiyo aṅkaḥ ।
Manoramā - aho dīrgha-roṣatā devyāḥ । etāvantaṃ kālaṃ baddhāyā api priya-sakhyā Āraṇyikāyā upary anukampāṃ na gṛhṇāti । sā tapasviny ātmano bandhanasya kleśena tathā na saṃtapyate yathā bhartur darśana-nirāśatayā । īdṛśaṃ cāsyā duḥkhaṃ yenādyaivātmānaṃ vyāpādayantī mayā katham api nivāritā । etaṃ vṛttāntaṃ bhartre nivedayeti Vasantakaṃ bhaṇitvāgatāsmi । (tataḥ praviśati Kāñcanamālā ।) Kāñcanamālā - kathaṃ anviṣyantyāpi mayā bhagavatī Sāṅkṛtyāyanī na dṛṣṭā ।) tad etām api tāvan Manoramāṃ prakṣyāmi ।) Manorame api jānāsi kutra bhagavatī Sāṅkṛtyāyanīti । Manoramā - halā Kāñcanamāle dṛṣṭā । kiṃ punas tayā prayojanam ।
Kāñcanamālā - Manorame adya devyāṅgāravatyā lekhaḥ preṣitaḥ । tasmin vācite bāṣpa-pūrṇa-nayanā dṛḍhaṃ saṃtaptum ārabdhā devī । tad vinodana-nimittaṃ tasyā bhagavatīṃ anviṣyāmi । Manoramā - halā kiṃ punas tasmiṃl lekha ālikhitam । Kāñcanamālā - yā mama bhaginī sā tava janany eva । tasyā bhartā Dṛḍhavarmā tātas te । tat tava kim etad ākhyātavyaṃ । tasya samadhikaṃ saṃvatsaraṃ Kaliṅga-hatakena baddhasya । tan na yuktam etaṃ vṛttāntam an-iṣṭaṃ śrutvā samīpa sthitasya samarthasya bhartus ta evam udāsīnatvam avalambitum iti । Manoramā - halā Kāñcanamāle । yadā tāvad ayaṃ vṛttānto bhaṭṭinyai na kenāpi vijñāpitavya iti bhartrājñaptaṃ tat kena punar idānīṃ sa lekhaḥ śrāvitaḥ ।
Kāñcanamālā - anuvācya tūṣṇīṃ bhūtāyā mama hastād gṛhītvā svayam eva bhaṭṭiṇyā vācitaḥ । Manoramā - eṣā khalu devī tayaiva saha danta-valabhyāṃ tiṣṭhati । Kāñcanamālā - tena hi bhaṭṭinī-sakāśaṃ gamiṣyāmi । (iti niṣkrāntā ।)
Manoramā - ciraṃ khalu ma Āraṇyikā-sakāśād āgatāyāḥ । dṛḍhaṃ ca nirviṇṇā sā tapasviny ātmano jīvitena । kadā cid aty-āhitaṃ bhavet । tat tatraiva gacchāmi । (iti niṣkrāntā ।) (iti praveśakaḥ ।) Sāṅkṛtyāyanī - rāja-putri alam udvegena । nedṛśo Vatsa-rājaḥ । katham itthaṃ gatam api bhavatyā mātṛ-ṣvasṛ-patiṃ vijñāya Vatsa-rājo niścintaṃ sthāsyati । Vāsavadattā - bhagavati ati(ṛjukedānīṃ tvam । yasya mayā na kāryaṃ tasya madīyena kiṃ kāryam । mātur yuktaṃ mamaitad ālikhituṃ । sā punar na jānāty adyāpi tādṛśī na Vāsavadatteti । tava punar eṣa Ārāṇyikā-vṛttāntaḥ pratyakṣaḥ । tat katham etad bhaṇāsi ।
Sāṅkṛtyāyanī - yata eva me pratyakṣaṃ tata eva bravīmi । tena nanu kaumudī-mahotsave tvāṃ hāsayituṃ tathā krīḍitam । Vāsavadattā - bhagavati etad atra satyam । tathā hāsitāsmi yena bhagavatyāḥ purato lajjayā katham api tiṣṭhāmi । tat kiṃ tadīyayā kathayā । nanv etenaiva pakṣa-pātenaitāvatīṃ bhūmiṃ nītāsmi । (iti roditi ।) Sāṅkṛtyāyanī - alaṃ rāja-putri ruditena । nedṛśo Vatsa-rājaḥ । (vilokya ।) athavā prāpta evāyaṃ yas te manyu-pramārjanaṃ karoti । Vāsavadattā - manorathā idānīm ete bhagavatyāḥ ।
(tataḥ praviśati rājā vidūśakaś ca ।) rājā - vayasya ka idānīm abhyupāyaḥ priyāṃ mocayitum । vidūṣakaḥ - bho vayasya muñca viṣādam । ahaṃ ta upāyaṃ kathayiṣyāmi । rājā - (sa-harṣam) vayasya tvaritataram abhidhīyatām ।
vidūṣakaḥ - bho tvaṃ tāvad aneka-samara-saṃghaṭṭa-prabhāva-bāhu-śālī । punar apy aneka-gaja-turaga-padāti-durviṣaha-bala-samuditaḥ । tat sarva-bala-saṃdohenāntaḥpuraṃ su-pīḍitaṃ kṛtvedānīm evāraṇyikāṃ mocaya । rājā - vayasya a-śakyam upadiṣṭam । vidūṣakaḥ - kim atrāśakyam । yatas tāvat kubja-vāmana-vṛddha-kañcuki-varjito manuṣyo aparo nāsti tatra । rājā - (sāvajñam) mūrkha kim asaṃbaddhaṃ pralapasi । devyāḥ prasādaṃ muktvā nānyas tasyā mokṣaṇābhyupāyaḥ । tat kathaya kathaṃ devīṃ prasādayāmi ।
vidūṣakaḥ - bhoḥ māsopavāsaṃ kṛtvā jīvitaṃ dhāraya । evaṃ devī Caṇḍī prasatsyati । rājā - (vihasya) alaṃ parihāsena । kathaya kathaṃ devīṃ prasādayāmi । kiṃ vā cāṭu-śata-prapañca-racanā-prītāṃ kariṣyāmi tām । satyaṃ satyam aho na vedmy anunayo devyāḥ kathaṃ syād iti ।।
tad ehi । devī-sakāśam eva gacchāvaḥ । vidūṣakaḥ - bhoḥ gaccha tvam । ahaṃ punar idānīm eva bandhanāt katham api paribhraśyāgato asmi । tan na gamiṣyāmi । rājā - (vihasya kaṇṭhe gṛhītvā balān nivartayati ।) mūrkha āgamyatām āgamyatām । (parikramyāvalokya ca) iyaṃ devī danta-balabhī-madhyam adhyāste । (sa-lajjam upasarpati) (Vāsavadattā sa-khedam āsanād uttiṣṭhati ।)
notthātum ittham ucitaṃ mama tānta-madhye । aty-ādareṇa kim iti kriyate vilakṣaḥ ।। Vāsavadattā - ārya-putra vilakṣa idānīṃ tvaṃ bhavasi । rājā - priye satyam ahaṃ vilakṣaḥ । yat pratyakṣa adṛṣṭāparādho api bhavatīṃ prasādayituṃ vyavasito asmi ।
Sāṅkṛtyāyanī - (āsanaṃ nirdiśya ।) mahā-rāja kriyatām āsana-parigrahaḥ । rājā - (āsanaṃ nirdiśya ।) ita ito devy upaviśatu । rājā - āḥ kathaṃ bhūmāv upaviṣṭā devī । aham apy atraivopaviśāmi । (iti bhūmāv upaviśya kṛtāñjaliḥ ।) priye prasīda prasīda । kim evaṃ praṇate api mayi gambhīrataraṃ kopam udvahasi । nātiprasphuritādharānavarataṃ niḥśvāsam evojjhasi ।
kopas te stimito nipīḍayati māṃ gūḍha-prahāropamaḥ ।। priye prasīda prasīda । (iti pādayoḥ patati ।) Vāsavadattā - ati-sukhito nanv asi । kim idānīṃ duḥkhitaṃ janaṃ vikārayasi । uttiṣṭha ko atra kupitaḥ । Sāṅkṛtyāyanī - uttiṣṭha mahā-rāja । anyad eva tāvad udvega-kāraṇam asyāḥ ।
rājā - (sa-saṃbhramam ।) bhagavati kim anyat । (Sāṅkrtyāyanī karṇe kathayati ।) rājā - (vihasya) yady evam alam udvegena mayāpi jñātam । siddha evāsmin prayojane devīṃ tu diṣṭyā vardhayiṣyāmīti noktam । anyathā katham ahaṃ Dṛḍhavarma-vṛttānte visrabdhas tiṣṭhāmi । tat katipayāny ahāni tad vārtāyā āgatāyāḥ । idaṃ ca tatra vartate । ākrānta-bāhya-viṣayo vihata-pratāpaḥ ।
prākāra-mātra-śaraṇo aśaraṇaḥ kṛto asau ।। śaśvat-saṃśīryamāṇa-dvipa-turaga-nara-kṣīṇa-niḥśeṣa-sainyam । baddhaṃ yuddhe hataṃ vā bhagavati na cirāc chroṣyasi tvaṃ Kaliṅgam ।। Sāṅkṛtyāyanī - rāja-putri prathamataram eva bhavatyāḥ kathitaṃ mayā katham apratividhāya Vatsa-rājaḥ sthāsyatīti ।
Vāsavadattā - yady evaṃ priyaṃ me । (praviśya ।) pratīhārī - jayatu jayatu bhartā । eṣa khalu Vijayaseno Dṛḍhavarma-kañcuki-sahito harṣa-samutphulla-locanaḥ priyaṃ nivedayitu-kāmo dvāre tiṣṭhati । Vāsavadattā - bhagavati yathā tarkayāmi paritoṣitāsmy ārya-putreṇeti ।
Sāṅkṛtyāyanī - Vatsa-rāja-pakṣa-pātinī khalv ahaṃ na kiṃ cid api bravīmi । rājā - śīghraṃ praveśaya tau । pratīhārī - tathā । (tataḥ praviśati Vijayasenaḥ Kañcukī ca ।)
Vijayasenaḥ - bhoḥ kañcukin । adya svāmi-pādā draṣṭavyā iti yat satyam an-upamaṃ kam api sukhātiśayam anubhavāmi । kañcukī - Vijayasena a-vitatham etat । sukha-nirbharo anyathāpi svāminam avalokya bhavati bhṛtya-janaḥ । kiṃ punar ari-bala-vighaṭana-nirvyūḍha-prabhu-niyoga-bharaḥ ।।
ubhau - (upasṛtya) jayatu jayatu svāmī । (rājā ubhāv api pariṣvajate ।) kañcukī - deva diṣṭyā vardhase । hatvā Kaliṅga-hatakaṃ hy asmat-svāmī niveśito rājye ।
devasya samādeśo nirvyūḍho Vijayasenena ।। Vāsavadattā - ayi bhagavati abhijānāsy etaṃ kañcukinam । Sāṅkṛtyāyanī - kathaṃ nābhijānāmi । nanu sa eṣa yasya haste mātṛ-ṣvasā te patrikām anupreṣitavatī । rājā - sādhu Vijayasenena mahā-vyāpāro anuṣṭhitaḥ ।
rājā - devi diṣṭyā vardhase । pratiṣṭhito rājye Dṛḍhavarmā । Vāsavadattā - anugṛhītāsmi । vidūṣakaḥ - īdṛśe abhyudaye asmin rāja-kula etat karaṇīyam । (rājānaṃ nirdiśya vīṇā-vādanaṃ nāṭayan ।) guru-pūjā । (ātmano yajñopavītaṃ darśayan।) brāhmaṇasya satkāraḥ ।) sarva-bandhana-mokṣa iti । rājā - (Vāsavadattām apavārya choṭikāṃ dadat ।) sādhu vayasya sādhu ।
vidūṣakaḥ - bhavati kathaṃ tvaṃ na kim apy atra samādiśasi । Vāsavadattā - mocitā khalu hatāśenāraṇyikā । Sāṅkṛtyāyanī - kiṃ vā tapasvinyānayā baddhayā । Vāsavadattā - yathā bhagavatyai rocate ।
Sāṅkṛtyāyanī - yady evam aham eva gatvā tāṃ mocayiṣyāmi । kañcukī - idam aparaṃ saṃdiṣṭaṃ mahā-rājena Dṛḍhavarmaṇā । tvat-prasādāt sarvam eva yathābhilaṣitaṃ saṃpannaṃ । tad ete prāṇās tvadīyāḥ । yatheṣṭam imān viniyoktuṃ tvam eva pramāṇam iti । (rājā sa-lajjam adho-mukhas tiṣṭhati ।) Vijayasenaḥ - deva na śakyam eva devaṃ prati prīti-viśeṣaṃ Dṛḍhavarmaṇaḥ kathayitum ।
kañcukī - yady api tubhyaṃ pratipāditāyāḥ Priyadarśikāyā asmad-duhituḥ paribhraṃśān na me saṃbandho jāta iti duḥkham āsīt tathāpi Vāsavadattāyāḥ pariṇetrāpi tvayā tad apanītam eva । Vāsavadattā - ārya kañcukin kathaṃ me bhaginī paribhraṣṭā । kañcukī - rāja-putri tasmin Kaliṅga-hatakāvaskande vidruteṣv itas tato antaḥpura-janeṣu diṣṭyā dṛṣṭām idānīṃ na yuktam atra sthātum iti tām ahaṃ gṛhītvā Vatsa-rājāntikaṃ prasthitaḥ । tataḥ saṃcintya tāṃ Vindhyaketor haste nikṣipya nirgato asmi । yāvat pratīpam āgacchāmi tāvat kair api tat sthānaṃ saha Vindhyaketunā smartavyatāṃ nītam । rājā - (sa-smitam।) Vijayasena kiṃ kathayasi ।
kañcukī - tatra cānviṣyatā mayā na prāptā । tadā-prabhṛti nādyāpi vijñāyate kva vartata iti । (praviśya Manoramā ।) Manoramā - bhaṭṭini prāṇa-saṃśaye vartate sā tapasvinī । Vāsavadattā - kiṃ punas tvaṃ Priyadarśanā vṛttāntaṃ jānāsi ।
Manoramā - na khalv ahaṃ Priyadarśanā-vṛttāntaṃ jānāmi । eṣā khalv Āraṇyikā kalya-vyapadeśenānītaṃ viṣaṃ pītvā prāṇa-saṃśaye vartata iti evaṃ mayā niveditam । tat paritrāyatām bhaṭṭinī । (rudatī pādayoḥ patati ।) Vāsavadattā - hā dhik hā dhik । Priyadarśanā-duḥkham api me antaritam Āraṇyikā-vṛttāntena । ati-durjanaḥ khalu lokaḥ । kadācin mām anyathā saṃbhāvayiṣyati । tad etad atra yuktam । (prakāśam sa-saṃbhramam ।) Manorame laghv ihaivānaya tām । nāga-lokād gṛhīta-viṣa-vidya ārya-putro atra kuśalaḥ । (niṣkrāntā Manoramā । tataḥ praviśati Manoramayā dhṛtā-saviṣa-vegam ātmānaṃ nāṭayanty Āraṇyikā ।)
Āraṇyikā - halā Maṇorame kīsa dāṇiṃ maṃ andhaāraṃ pavesesi । halā Manorame kasmād idānīṃ mām andhakāraṃ praveśayasi । Manoramā - hā dhik hā dhik । dṛṣṭir api asyāḥ saṃkrāntā viṣeṇaiva । (Vāsavadattāṃ dṛṣṭvā ।) bhaṭṭini laghu paritrāyasva laghu paritrāyasva । gurū bhūtam asyā viṣam । Vāsavadattā - ārya-putra uttiṣṭhottiṣṭha । laghu vipadyate khalv eṣā tapasvinī । (sarve paśyanti ।)
kañcukī - (vilokya ।) su-sadṛśī khalv iyaṃ mama rāja-putryāḥ Priyadarśanāyāḥ । (Vāsavadattāṃ nirdiśya) rāja-putri kuta iyaṃ kanyakā । Vāsavadattā - ārya Vindhyaketor duhitā । taṃ vyāpādya Vijayasenenānītā । kañcukī - kutas tasya duhitā । saiveyaṃ mama rāja-putrī । hā hato asmi manda-bhāgyaḥ । (iti nipatya bhūmāv utthāya ।) rāja-putri iyaṃ sā Priyadarśikā bhaginī te । Vāsavadattā - ārya-putra paritrāyasva paritrāyasva । mama bhaginī vipadyate ।
rājā - samāśvasihi samāśvasihi । kaṣṭaṃ bhoḥ kaṣṭam । pātuṃ gataś ca kalikāṃ kamalasya bhṛṅgaḥ । vāme vidhau na hi phalanty abhivāñchitāni ।। Manorame pṛcchyatāṃ tāvat kiṃ te bodha iti ।
Manoramā - sakhi kiṃ te bodhaḥ । (sāsraṃ punaś cālayantī) sakhi nanu bhaṇāmi kiṃ te bodha iti । Priyadarśikā - yad etad avasthāyāpi mayā na mahā-rājo dṛṣṭaḥ । (ity ardhokte bhūmau patati ।) rājā - (sāsram।)
kaṇṭho asyāḥ pratirudhyate mama giro niryānti kṛcchrād imāḥ । manye asyā viṣa-vega eva hi paraṃ sarve tu duḥkhaṃ mama ।। Vāsavadattā - Priyadarśane uttiṣṭhottiṣṭha । paśyaiṣa mahā-rājas tiṣṭhati । kathaṃ vedanāpy asyā naṣṭā । kim idānīṃ mayāparāddhaṃ ajānatyā yena kupitā nālapasi । tat prasīda prasīda । na khalu punar aparātsyāmi । (ūrdhvam avalokya) hā daiva hataka । kim idānīṃ mayāpakṛtaṃ yenaitad avasthāṃ gatā me bhaginyādarśitā । (Priyadarśikāyā upari patati ।)
vidūṣakaḥ - bho vayasya kathaṃ tvaṃ mūḍha iva tiṣṭhasi । naiṣa viṣādasya kālaḥ । viṣamā khalu gatir viṣasya । tad darśaya ātmano vidyā-prabhāvam । rājā - satyam evaitat । (Priyadarśikām ālokya) mūḍha evāham etāvatīṃ velām । tad aham enāṃ jīvayāmi । vidūṣakaḥ - bhoḥ etat salilam । (rājopasṛtya Priyadarśanāyā upari hastaṃ nidhāya mantra-smaraṇaṃ nāṭayati । Priyadarśikā śanair uttiṣṭhati ।)
Vāsavadattā - ārya-putra diṣṭyā pratyujjīvitā me bhaginī । Vijayasenaḥ - aho devasya vidyā-prabhāvaḥ । kañcukī - aho sarvatrāpratihatā narendratā devasya । Priyadarśikā - Manorame ciraṃ khalu suptāsmi ।
vidūṣakaḥ - bho vayasya nirvyūḍhaṃ te vaidyatvam । (Priyadarśikā sābhilāṣaṃ rājānaṃ nirūpya sa-lajjaṃ kiṃcid adho-mukhī tiṣṭhati ।) Vāsavadattā - ārya-putra kim idānīm apy eṣānyathaiva karoti । rājā - (sa-smitam ।)
tanuḥ sīdaty eṣā prakaṭa-pulaka-sveda-kaṇikā । tathā nādyāpy asyā niyatam akhilaṃ śāmyati viṣam ।। kañcukī - (Priyadarśikāṃ nirdiśya ।) rāja-putri eṣa te pitur ājñā-karaḥ । (iti pādayoḥ patati ।) Priyadarśikā - kathaṃ kañcukyārya Vinayavasuḥ ।) hā tāta ।
kañcukī - rāja-putri alaṃ ruditena । kuśalinau te pitarau । Vatsa-rāja-prabhāvāt punas tad avastham eva rājyam । Vāsavadattā - ehy alīka-śīle । idānīm api tāvad bhaginī snehaṃ darśaya । (kaṇṭhe gṛhītvā ।) idānīṃ samāśvasitāsmi । vidūṣakaḥ - bhavati tvaṃ bhaginīṃ gṛhītvā kaṇṭha evaṃ parituṣṭāsi । vaidyasya pāritoṣikaṃ vismṛtam । Vāsavadattā - Vasantaka na vismṛtam ।
vidūṣakaḥ - vaidya prasāraya hastam । bhaginyā agra-hastaṃ te pāritoṣikaṃ dāpayiṣyāmi । (rājā hastaṃ prasārayati ।) (Vāsavadattā Priyadarśikā-hastam arpayati ।) rājā - (hastam upasaṃhṛtya । sampraty eva katham api prasāditāsi ।
Vāsavadattā - kas tvam a-grahītum । prathamam eva tāteneyaṃ dattā । vidūṣakaḥ - bho mānanīyā khalu devī । māsyāḥ pratikūlaṃ kuru । (Vāsavadattā rājño hastaṃ balād ākṛṣya Priyadarśikām arpayati ।) rājā - (sa-smitam । kuto asmākam anyathā kartuṃ vibhavaḥ ।
Vāsavadattā - ārya-putra ato api paraṃ kiṃ te priyaṃ kriyatām । rājā - kim ataḥ paraṃ priyam । tvaṃ kopena su-dūram apy apahṛtā sadyaḥ prasannā mama । kiṃ tat syād aparaṃ priyaṃ priyatame yat sāmprataṃ prārthyate ।।
tathāpīdam astu । (bharata-vākyam ।) iṣṭais traiviṣṭapānām vidadhatu vidhivat prīṇanaṃ vipra-mukhyāḥ । niḥśeṣaṃ yāntu śāntiṃ piśuna-jana-giro duḥsahā vajra-lepāḥ ।।
(iti niṣkrāntāḥ sarve ।) samāpteyaṃ Priyadarśikā nāma nāṭikā ।