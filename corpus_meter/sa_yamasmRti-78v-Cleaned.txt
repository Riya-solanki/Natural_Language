atha yamasmṛtiḥ ।। śrīgaṇeśāya namaḥ ।। athāto hy asya dharmasya prāyaścittābhidhāyakam । caturṇām api varṇānāṃ dharmaśāstraṃ pravartate ।।
jalāgnyudvandhanabhraṣṭāḥ prabrajyānaśanacyutāḥ । viṣaprapatanaprāyaśastraghātacyutāśca ye ।। sarve te pratyavasitāḥ sarvalokavahiṣkṛtāḥ । cāndrāyaṇena śuddhyanti taptakṛcchradvayena vā ।।
ubhayāvasitāḥ pāpā ye agrāmya śaraṇacyutāḥ । indudvayena śuddhyanti dattvā dhenuṃ tathā vṛṣam ।। gobrāhmaṇahanaṃ dagdhā mṛtam udvandhanena ca । pāśaṃ tasyaiva chittvā tu taptakṛcchraṃ samācaret ।।
kṛmibhir vraṇasaṃbhūtair makṣikāśvopaghātitaḥ । kṛcchrārddhaṃ saṃprakurvīta śaktyā dadyāt tu dakṣiṇām ।। brāhmaṇasya maladvāre pūyaśoṇita sambhave । kṛmibhuktabraṇe mauñjīhomena sa viśuddhyati ।।
yaḥ kṣatriyas tathā vaiśyaḥ śūdraścāpyanulomajaḥ । jñātvā bhuṅkte viśeṣeṇa carec cāndrāyaṇaṃ vratam ।। kukkuṭāṇḍapramāṇan tu grāsañca parikalpayet । anyathāhāradoṣeṇa na sa tatra viśuddhyati ।।
ekaikaṃ varddhayec chukle kṛṣṇapakṣe ca hrāsayet । amāvāsyāṃ na bhuñjīta eṣa cāndrāyaṇo vidhiḥ ।। surānyamadyapānena gomāṃsabhakṣaṇe kṛte । taptakṛcchrañ cared vipras tat pāpas tu praṇaśyati ।।
prāyaścitte hy upakrānte kartā yadi vipadyate । pūtas tad ahar evāpi iha loke paratra ca ।। yāvad ekaḥ pṛthak dravyaḥ prāyaścittena śuddhyati । aparās te na ca spṛśyās te api sarve vigarhitāḥ ।।
abhojyāś cāpratigrāhyā asaṃpāṭhyā vivāhinaḥ । pūyante anuvrate cīrṇe sarve te ṛkthabhāginaḥ ।। ūnaikādaśavarṣasya pañcavarṣāt parasya ca । prāyaścittaṃ cared bhrātā pitā vānyo api bāndhavaḥ ।।
ato bālatarasyāpi nāparādho na pātakam । rājadaṇḍo na tasyāsti prāyaścittaṃ na vidyate ।। aśītīryasya varṣāṇi bālo vāpy ūnaṣoḍaśaḥ । prāyaścittārddham arhanti striyo rogiṇa eva ca ।।
astaṃ gato yadā sūryaś cāṇḍālarajakastriyaḥ । saṃspṛṣṭās tu tadā kaiścit prāyaścittaṃ kathaṃ bhavet ।। jātarūpaṃ suvarṇañ ca divānītaṃ ca yaj jalam । tena snātvā ca pītvā ca sarve te śucayaḥ smṛtāḥ ।।
dāsanāpitagopālakulamitrārdhasīriṇaḥ । ete śūdreṣu bhojyānnā yaś cātmanaṃ nivedayet ।। annaṃ śūdrasya bhojyaṃ vā ye bhuñjanty abudhā narāḥ । prayaścittaṃ tathā prāptaṃ carec cāndrāyaṇaṃ vratam ।।
prāpte dvādaśame varṣe yaḥ kanyāṃ na prayacchati । māsi māsi rajas tasyāḥ pitā pibati śoṇitam ।। mātā caiva pitā caiva jyeṣṭho bhrātā tathaiva ca । trayas te narakaṃ yānti dṛṣṭvā kanyāṃ rajasvalām ।।
yas tāṃ vivāhayet kanyāṃ brāhmaṇo madamohitaḥ । asaṃbhāṣyo hy apāṅkteyaḥ sa vipro vṛṣalīpatiḥ ।। vandhyā tu vṛṣalī jñeyā vṛṣalī tu mṛtaprajāḥ । śūdrī tu vṛṣalī jñeyā kumārī tu rajasvalā ।।
yat karoty ekarātreṇa vṛṣalīsevanād dvijaḥ । tad bhaikṣabhug japen nityaṃ tribhir varṣair vyapohati ।। svavṛṣaṃ yā parityajyāny avṛṣeṇa bṛhaspatiḥ । vṛṣalī sā tu vijñeyā na śūdrī vṛṣalī bhavet ।।
vṛṣalīphenapītasya niḥśvāsopahatasya ca । tasyāñ caiva prasūtasya niṣkṛtir naiva vidyate ।। śvitrakuṣṭhī tathā caiva kunakhī śyāvadantakaḥ । rogī hīnātiriktāṅgaḥ piśuno matsaras tathā ।।
durbhago hi tathā ṣaṇḍaḥ pāṣaṇḍī vedanindakaḥ । haitukaḥ śūdrayājī ca ayājyānāñ ca yājakaḥ ।। nityaṃ pratigrahe lubdho yācako viṣayātmakaḥ । śyāvadanto atha vaidyaś ca asadālāpakas tathā ।।
ete śrāddhe ca dāne ca varjanīyāḥ prayatnataḥ ।। tato devalakaś caiva bhṛtako vedavikrayī । ete varjyāḥ prayatnena etad bhāsvatir abravīt ।। etān niyojayed yas tu havye kavye ca karmaṇi ।
nirāśāḥ pitaras tasya yānti devāmaharṣibhiḥ ।। agre māhiṣikaṃ dṛṣṭvā madhye tu vṛṣalīpatim । ante vārdhuṣikaṃ dṛṣṭvā nirāśāḥ pitaro gatāḥ ।। mahiṣīty ucyate bhāryā yā caiva vyabhicāriṇī ।
tān doṣān kṣamate yas tu sa vai māhiṣikaḥ smṛtaḥ ।। samārghan tu samuddhṛtya mahārghaṃ yah prayacchati । sa vai vārdhuṣiko nāma brahmavādiṣu garhitaḥ ।। yāvad uṣṇaṃ bhavaty annaṃ yāvad bhuñjanti vāgyatāḥ ।
aśnanti pitaras tāvad yāvan noktā havirguṇāḥ ।। havirguṇā na vaktavyāḥ pitaro yatra tarpitāḥ । pitṛbhis tarpitaiḥ paścād vaktavyaṃ śobhanaṃ haviḥ ।। yāvato grasate grāsān havyakavyeṣu mantravit ।
tāvato grasate piṇḍān śarīre brahmaṇaḥ pitā ।। ucchiṣṭocchiṣtasaṃspṛṣṭaḥ śunā śūdreṇa vā dvijaḥ । upoṣya rajamīm ekāṃ pañcagavyena śuddhyati ।। anucchiṣṭena saṃspṛṣṭe snānamātraṃ vidhīyate ।
tenaivocchiṣṭasaṃspṛṣṭaḥ prājāpatyaṃ samācaret ।। yāvad viprā na pūjyante sambhojanahiraṇyakaiḥ । tāvac cīrṇavratasyāpi tat pāpaṃ na praṇaśyati ।। yad veṣṭitaṃ kākabalākacillair amedhyaliptaṃ tu bhavec charīram ।
gātre mukhe ca praviśec ca samyak snānena lepopahatasya śuddhiḥ ।। ūrdhvaṃ nābheḥ karau muktvā yad aṅgam upahanyate । ūrdhvaṃ snānam adhaḥ śaucaṃ tan mātreṇaiva śuddhyati ।। abhakṣyāṇām apeyānām alehyānāñ ca bhakṣaṇe ।
reto mūtrapurīṣāṇāṃ prāyaścittaṃ kathaṃ bhavet ।। padmoḍumbaravilvāś ca kuśāśvatthapalāśakāḥ । eteṣām udakaṃ pītvā ṣaḍrātreṇaiva śuddhyati ।। yaḥ pratyavasito vipraḥ pravrajyāgnir nirāpadi ।
anāhitāgnir varteta gṛhitvañ ca cikīrṣati ।। ācaret trīṇi kṛcchrāṇi carec cāndrāyaṇāni ca । jātakarmādibhiḥ proktaiḥ punaḥ saṃskāram arhati ।। tūlikā upadhānāni puṣpaṃ raktāmbarāṇi ca ।
śoṣayitvā pratāpena prokṣayitvā śucir bhavet ।। deśaṃ kālaṃ tathātmānaṃ dravyaṃ dravyaprayojanam । upapattim avasthāñ ca jñātvā dharmaṃ samācaret ।। rathy ākardamatoyāni nāvāyasa tṛṇāni ca ।
mārutārkeṇa śuddhyanti pakveṣṭakacitāni ca ।। āture snānasamprāpte daśakṛtvo hy anāturaḥ । snātvā snātvā spṛśet tan tu tataḥ śuddhyeta āturaḥ ।। rajakaś carmakāraś ca naṭo vuruḍa eva ca ।
kaivartamedabhillāś ca saptaite cāntyajāḥ smṛtāḥ ।। eṣāṃ gatvā tu yoṣāṃ vai taptakṛcchraṃ samācaret ।। strīṇāṃ rajasvalānān tu spṛṣṭāspṛṣṭi yadā bhavet । prāyaścittaṃ kathaṃ tāsāṃ varṇe varṇe vidhīyate ।।
spṛṣṭvā rajasvalāṃ yāntu sagotrāñ ca sabharttṛkām । kāmād akāmato vāpi snātvā kālena śuddhyati ।। spṛṣṭvā rajasvalānyonyaṃ brāhmaṇī śūdrajā tathā । kṛcchreṇa śudhyate pūrvā śūdrā pādena śudhyati ।।
spṛṣṭvā rajasvalānyonyaṃ kṣatriyā śūdrajā tathā । pādahīnaṃ caret pūrvā pādārddhan tu tathottarā ।। spṛṣṭvā rajasvalānyonyaṃ vaiśyajā śūdrajā tathā । kṛcchrapādaṃ caret pūrvā tadarddhan tu tathottarā ।।
spṛṣṭā rajasvalā caiva śvājajambūkarāsabhaiḥ । tāvat tiṣṭhet nirāhārā snātvā kālena śudhyati ।। spṛṣṭvā rajasvalā kaiścit cāṇḍālair arajasvalā । prājāpatyena kṛcchreṇa prāṇāyāmaśatena ca ।।
vipraḥ spṛṣṭo niśāyāñ ca udakyā patitena ca । divānītena toyena snāpayec cāgnisannidhau ।। divārka raśmisaṃspṛṣṭaṃ rātrau nakṣatraraśmibhiḥ । sandhyobhayoś ca sandhyāyāḥ pavitraṃ sarvadā jalam ।।
apaḥ karanakhaspṛṣṭāḥ pibed ācamane dvijaḥ । surāṃ pibati suvyaktaṃ yamasya vacanaṃ yathā ।। svāta vāpyos tathā kūpe pāṣāṇaiḥ śastraghātanaiḥ । yaṣṭyā tu ghātane caiva mṛtpiṇḍe gokulena ca ।।
rodhane bandhane caiva sthāpite puṣkale tathā । kāṣṭhe vanaspatau rodhasaṅkaṭe rajjuvastrayoḥ ।। etat te kathitaṃ sarvaṃ pramādasthānam uttamam । yatra yatra mṛtā gāvaḥ prāyaścittaṃ samācaret ।।
dāruṇā ghātane kṛcchraṃ pāṣāṇair dviguṇaṃ bhavet । arddhakṛcchran tu khāte syāt pādakṛcchran tu pādape ।। śastraghāte trikṛcchrāṇi yaṣṭighāte dvayaṃ caret ।। kṛcchreṇa vastraghāte api goghnaś ceti viśuddhyati ।
yo varttayati gomadhye nadīkāntāramantike ।। romāṇi prathame pāde dvitīye śmaśru vāpayet । tṛtīye tu śikhā dhāryā caturthe saśikhaṃ vapet ।। na strīṇāṃ vapanaṃ kuryāt na ca sā gām anuvrajet ।
na ca rātrau vased goṣṭhe na kuryād vaidikīṃ śrutim ।। sarvān keśān samuddhṛtya chedayed aṅgulidvayam । evam eva tu nārīṇāṃ śiraso vapanaṃ smṛtam ।। mṛtakena tu jātena ubhayoḥ sūtakaṃ bhavet ।
pātakena tu liptena nāsya sūtakitā bhavet ।। catvāri khalu karmāṇi sandhyākāle vivarjayet । āhāraṃ maithunaṃ nidrāṃ svādhyāyañ ca caturthakam ।। āhārāj jāyate vyādhiḥ krūragarbhaś ca maithune ।
nidrā śriyo nivarttante svādhyāye maraṇaṃ dhruvam ।। ajñānāt tu dvijaśreṣṭha varṇānāṃ hitakāmyayā । mayā proktam idaṃ śāstraṃ sāvadhāno avadhāraya ।। iti yamaproktaṃ dharmaśāstraṃ samāptam ।।