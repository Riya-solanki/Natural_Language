lokātīta namas tubhyaṃ viviktajñānavedine । yas tvaṃ jagaddhitāyaiva khinnaḥ karuṇayā ciram ।। skandhamātravinirmukto na sattvo astīti te matam । sattvārthaṃ ca paraṃ khedam agamas tvaṃ mahāmune ।।
te api skandhās tvayā dhīman dhīmadbhyaḥ saṃprakāśitāḥ । māyāmarīcigandharvanagarasvapnasaṃnibhāḥ ।। hetutaḥ saṃbhavo yeṣāṃ tadabhāvān na santi ye । kathaṃ nāma na te spaṣṭaṃ pratibimbasamā matāḥ ।।
bhūtāny acakṣurgrāhyāṇi tanmayaṃ cākṣuṣaṃ katham । rūpaṃ tvayaivaṃ bruvatā rūpagrāho nivāritaḥ ।। vedanīyaṃ vinā nāsti vedanāto nirātmikā । tac ca vedyaṃ svabhāvena nāstīty abhimataṃ tava ।।
saṃjñārthayor ananyatve mukhaṃ dahyeta vahninā । anyatve adhigamābhāvas tvayoktaṃ bhūtavādinā ।। kartā svatantraḥ karmāpi tvayoktaṃ vyavahārataḥ । parasparāpekṣikī tu siddhis te abhimatānayoḥ ।।
na kartāsti na bhoktāsti puṇyāpuṇyaṃ pratītyajam । yat pratītya na taj jātaṃ proktaṃ vācaspate tvayā ।। ajñāyamānaṃ na jñeyaṃ vijñānaṃ tad vinā na ca । tasmāt svabhāvato na sto jñānajñeye tvam ūcivān ।।
lakṣyāl lakṣaṇam anyac cet syāt tal lakṣyam alakṣaṇam । tayor abhāvo ananyatve vispaṣṭaṃ kathitaṃ tvayā ।। lakṣyalakṣaṇanirmuktaṃ vāgudāhāravarjitam । śāntaṃ jagad idaṃ dṛṣṭaṃ bhavatā jñānacakṣuṣā ।।
na sann utpadyate bhāvo nāpy asan sadasan na ca । na svato nāpi parato na dvābhyāṃ jāyate katham ।। na sataḥ sthitiyuktasya vināśa upapadyate । nāsato aśvaviṣāṇena samasya śamatā katham ।।
bhāvān nārthāntaraṃ nāśo nāpy anarthāntaraṃ matam । arthāntare bhaven nityo nāpy anarthāntare bhavet ।। ekatve na hi bhāvasya vināśa upapadyate । pṛthaktve na hi bhāvasya vināśa upapadyate ।।
vinaṣṭāt kāraṇāt tāvat kāryotpattir na yujyate । na cāvinaṣṭāt svapnena tulyotpattir matā tava ।। na niruddhān nāniruddhād bījād aṅkurasaṃbhavaḥ । māyotpādavad utpādaḥ sarva eva tvayocyate ।।
atas tvayā jagad idaṃ parikalpasamudbhavam । parijñātam asadbhūtam anutpannam na naśyati ।। nityasya saṃsṛtir nāsti naivānityasya saṃsṛtiḥ । svapnavat saṃsṛtiḥ proktā tvayā tattvavidāṃ vara ।।
svayaṃkṛtaṃ parakṛtaṃ dvābhyāṃ kṛtam ahetukam । tārkikair iṣyate duḥkhaṃ tvayā tūktaṃ pratītyajam ।। yaḥ pratītyasamutpādaḥ śūnyatā saiva te matā । bhāvaḥ svatantro nāstīti siṃhanādas tavātulaḥ ।।
sarvasaṃkalpanāśāya śūnyatāmṛtadeśanā । yasya tasyām api grāhas tvayāsāv avasāditaḥ ।। nirīhā vaśikāḥ śūnyā māyāvat pratyayodbhavāḥ । sarvadharmās tvayā nātha niḥsvabhāvāḥ prakāśitāḥ ।।
na tvayotpāditaṃ kiṃ cin na ca kiṃ cin nirodhitam । yathā pūrvaṃ tathā paścāt tathatāṃ buddhavān asi ।। āryair nisevitām enām anāgamya hi bhāvanām । nānimittam hi vijñānaṃ bhavatīha kathaṃ cana ।।
animittam anāgamya mokṣo nāsti tvam uktavān । atas tvayā mahāyāne tat sākalyena deśitam ।। yad avāptaṃ mayā puṇyaṃ stutvā tvāṃ stutibhājanam । nimittabandhanāpetaṃ bhūyāt tenākhilaṃ yagat ।।
।। iti lokātītastavaḥ samāptaḥ ।।