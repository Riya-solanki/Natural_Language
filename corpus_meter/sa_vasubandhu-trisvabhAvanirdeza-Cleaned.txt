।। namo mañjuśriye kumārabhūtāya ।। kalpitaḥ paratantraśca pariniṣpanna eva ca । trayaḥ svabhāvā dhīrāṇāṃ gambhīrajñeyamiṣyate ।। yat khyāti paratantro asau yathā khyāti sa kalpitaḥ ।
pratyayādhīnavṛttitvāt kalpanāmātrabhāvataḥ ।। tasya khyāturyathākhyānaṃ yā sadāvidyamānatā । jñeyaḥ sa pariniṣpannasvabhāvo ananyathātvataḥ ।। tatra kiṃ khyātyasatkalpaḥ kathaṃ khyāti dvayātmanā ।
tasya kā nāstitā tena yā tatrādvayadharmatā ।। asatkalpo atra kaścittaṃ yatastena hi kalpyate । yathā ca kalpayatyartha tathātyantaṃ na vidyate ।। taddhetuphalabhāvena cittaṃ dvividhamiṣyate ।
yadālayākhyaṃ vijñānaṃ pravṛttyākhyaṃ ca saptadhā ।। saṃkleśavāsanābījaiścitatvāccittamucyate । cittamādyaṃ dvitīyaṃ tu citrākārapravṛttitaḥ ।। samāsato abhūtakalpaḥ sa caiṣa trividho mataḥ ।
vaipākikastathā naimittiko anyaḥ prātibhāsikaḥ ।। prathamo mūlavijñānaṃ tadvipākātmakaṃ yataḥ । anyaḥ pravṛttivijñānaṃ dṛśyadṛgvittivṛttitaḥ ।। sadasattvād dvayaikatvāt saṃkleśavyavadānayoḥ ।
lakṣaṇābhedataśceṣṭā svabhāvānāṃ gaṃbhīratā ।। sattvena gṛhyate yasmādatyantābhāva eva ca । svabhāvaḥ kalpitastena sadasallakṣaṇo mataḥ ।। vidyate bhrāntibhāvena yathākhyānaṃ na vidyate ।
paratantro yatastena sadasallakṣaṇo mataḥ ।। advayatvena yaccāsti dvayasyābhāva eva ca । svabhāvastena niṣpannaḥ sadasallakṣaṇo mataḥ ।। dvaividhyāt kalpitārthasya tadasattvaikabhāvataḥ ।
svabhāvaḥ kalpito bālairdvayaikatvātmako mataḥ ।। prakhyānād dvayabhāvena bhrāntimātraikabhāvataḥ । svabhāvaḥ paratantrākhyo dvayaikatvātmako mataḥ ।। dvayābhāvasvabhāvatvādadvayaikasvabhāvataḥ ।
svabhāvaḥ pariniṣpanno dvayaikatvātmako mataḥ ।। kalpitaḥ paratantraśca jñeyaṃ saṃkleśalakṣaṇam । pariniṣpanna iṣṭastu vyavadānasya lakṣaṇam ।। asaddvayasvabhāvatvāt tadabhāvasvabhāvataḥ ।
svabhāvāt kalpitājjñeyo niṣpanno abhinnalakṣaṇaḥ ।। advayatvasvabhāvatvād dvayābhāvasvabhāvataḥ । niṣpannāt kalpitaścaiva vijñeyo abhinnalakṣaṇaḥ ।। yathākhyānamasadbhāvāt tathāsattvasvabhāvataḥ ।
svabhāvāt paratantrākhyānniṣpanno abhinnalakṣaṇaḥ ।। asaddvayasvabhāvatvād yathākhyānāsvabhāvataḥ । niṣpannāt paratantro api vijñeyo abhinnalakṣaṇaḥ ।। kramabhedaḥ svabhāvānāṃ vyavahārādhikārataḥ ।
tatpraveśādhikārācca vyutpattyarthaṃ vidhīyate ।। kalpito vyavahārātmā vyavahartrātmako aparaḥ । vyavahārasamucchedasvabhāvaścānya iṣyate ।। dvayābhāvātmakaḥ pūrvaṃ paratantraḥ praviśyate ।
tataḥ praviśyate tatra kalpamātramasaddvayam ।। tato dvayābhāvabhāvo niṣpanno atra praviśyate । tathā hyasāveva tadā astināstīti cocyate ।। trayo apyete svabhāvā hi advayālambalakṣaṇāḥ ।
abhāvādatathābhāvāt tadabhāvasvabhāvataḥ ।। māyākṛtaṃ mantravaśāt khyāti hastyātmanā yathā । ākāramātraṃ tatrāsti hastī nāsti tu sarvathā ।। svabhāvaḥ kalpito hastī paratantrastadākṛtiḥ ।
yastatra hastyabhāvo asau pariniṣpanna iṣyate ।। asatkalpastathā khyāti mūlacittād dvayātmanā । dvayamatyantato nāsti tatrāstyākṛtimātrakam ।। mantravanmūlavijñānaṃ kāṣṭhavattathatā matā ।
hastyākāravadeṣṭavyo vikalpo hastivad dvayam ।। arthatattvaprativedhe yugapallakṣaṇatrayam । parijñā ca prahāṇaṃ ca prāptiśceṣṭā yathākramam ।। parijñānupalambho atra hānirakhyānamiṣyate ।
upalambhanimittā tu prāptiḥ sākṣātkriyāpi sā ।। dvayasyānupalambhena dvayākāro vigacchati । vigamāt tasya niṣpanno dvayābhāvo adhigamyate ।। hastino anupalambhaśca vigamaśca tadākṛteḥ ।
upalambhaśca kāṣṭhasya māyāyāṃ yugapad yathā ।। viruddhadhīvāraṇatvād buddhyā vaiyarthyadarśanāt । jñānatrayānuvṛtteśca mokṣāpattirayatnataḥ ।। cittamātropalambhena jñeyārthānupalambhatā ।
jñeyārthānupalambhena syāccittānupalambhatā ।। dvayoranupalambhena dharmadhātūpalabhbhatā । dharmadhātūpalambhena syād vibhutvopalambhatā ।। upalabdhavibhutvaśca svaparārthaprasiddhitaḥ ।
prāpnotyanuttarāṃ bodhiṃ dhīmān kāyatrayātmikām ।। iti trisvabhāvanirdeśaḥ samāptaḥ ।। kṛtirācāryavasubandhupādānāmiti ।।