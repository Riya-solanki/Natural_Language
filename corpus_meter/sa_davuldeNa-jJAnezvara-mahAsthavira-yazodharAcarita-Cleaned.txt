devīṃ tyaktvā sakalavibhavaṃ cakravartiśriyaṃ ca । niścakrāma śramaṇapadabhṛn mokṣam anveṣṭukāmaḥ ।। sutena sārdhaṃ mahiṣī yaśodharā । gatāvidūre śayanīyamandiram ।।
rahogataḥ kutra cid eva gūḍhavān । parīkṣyamāṇāpi dadarśa naiva tam ।। gavākṣam udghāṭya drutaṃ drutaṃ śucā । vyarīravac channa bhavan bhavann iti ।।
vyatiṣṭhatālpaṃ pratihārasannidhau । pratāḍayām āsa kapolayugmakam ।। turaṅgamaṃ nātra dadarśa kanthakam । vitarkayantīti babhūva mūrchitā ।।
cacāla jaghrau ca mukhe sutasya sā । nyavārayat sā sravadaśruśīkaram ।। manovyathāṃ soḍhum udagramanyunā । pravālamālām api kuṇḍaladvayam ।।
hiraṇyasūtreṇa nibaddhamekhalām । sasarja dhig dhig vadatī sasambhramam ।। jajṛmbha ūrdhvaṃ vicakarṣa mūrdhajam । rurāva bhīteva ruroda gadgadam ।।
samutkṣipantī yugapat karadvayam । jughoṣa śaśvāsa papāta vivyathe ।। na bhojanaṃ bhoktum iyeṣa kiṃ cana । papau ca kāye apy babhūva vepathuḥ ।।
śarīravarṇaṃ balam indriyeṣv api । durantateyaṃ priyaviprayogatā ।। śiraś ca pāṇidvayam aṅkamastake । mamajja cintājaladhāv apāśraye ।।
asahya siddhārthakumāra ekakaḥ । iti pravādo api bhaved aho mama ।। cakāra kāryakṣamasevikā yathā । kadā canāhaṃ na cakāra kiṃ cana ।।
pragamya devāyatanaṃ priyaṃ prati । apūpujad devagaṇaṃ sagauravam ।। vilokya devapratimānanaśriyam । yayāca devān iti viprayogataḥ ।।
caturmukhaśrīpaticandraśekharāḥ । suduḥkhitāyai śaraṇaṃ bhavantu me ।। upāyanīkṛtya babandha kārṣikau । sitāṃśukaṃ svarṇamayīṃ ca putrikām ।।
cakāra ghaṇṭāninadaṃ ca bhūsurān । nanāma bhūmāv asakṛt nipatya sā ।। vased dhi kasminn iti divyācakṣuṣā । divaukasaḥ prārthayataiva sā punaḥ ।।
nihatya gāḍhaṃ caraṇaṃ bhuvas tale । prakarṣam utkṣipya vikampya tarjanīm ।। śruto na dṛṣṭaḥ vada kiṃ nirākulam । raveṇa papraccha sabāṣpalocanā ।।
mayā na dṛṣṭaḥ pratihāram āgataḥ । gate niśīthe aramateti me śrutam ।। vavāñcha tasmān nanu nūtanapriyām । bahir gato addheti vitarkayāmy aham ।।
sa sārvabhaumo api surāṅganāgaṇe । śriyaṃ prapede nu divaukasāṃ puram ।। vihāya vindhyāvanatāpasāśrame । lalāsa rantuṃ niśi pākaśāsanaḥ ।।
daśānano daṇḍakakānanaṃ gataḥ । nijapriyāvad vyadadhāt tadātmasāt ।। umāmahiṣyā saha kalikānane । vyarīramac cājanayat sutau nanu ।।
iti pratīhāra uraḥsthale añjalim । natena mūrdhnā vacasā vyajijñapat ।। gṛhe bahir vopavane api kutra cit । vyapṛcchad itthaṃ nijasevikāṃ ruṣā ।।
kṣitau bhujau cāpi lalāṭamastake । śrutaṃ ca dṛṣṭaṃ na na vedmi kiṃ cana ।। pramārjya nisyandajalaṃ vilocane । vyapṛcchad antaḥpurapālapaṇḍakam ।।
śriyā api dhṛtyā tava kakṣam āgatāḥ । bhavanti tasya tritayāḥ priyāṅganāḥ ।। tathaiva lakṣmīr iti tāḥ priyāṅganāḥ । kadā cid anyatra mano asya no rajet ।।
sadoṣakāme vimukho nu te patiḥ । śrutā na dṛṣṭā na divā vā niśi ।। ratiṃ na kuryāt sa bhavatraye kva cit । kathaṃ vidhatte ratim eṣa te patiḥ ।।
bubhukṣayā nityanipīḍitodare । spṛhāṃ na dehe prakaroti paṇḍitaḥ ।। vicitravarṇaṃ śamalena saṃskṛte । pataṅgavad dīpaśikhojjvalaprabhām ।।
kṛtāvadhānā vacane yaśodharā । jagāma rājopavanaṃ calātmanā ।। puraḥ pragamyorasi baddhapāṇinā । bhavāmi jijñāsur iti nyavedayat ।।
samāgato vātra na kiṃ samāgataḥ । vicintya samyag vada māṃ yathātatham ।। sa āryaputro vijitendriyo bhavet । na dṛṣṭa ārye na hi vā śruto mayā ।।
divaukasānām adhigamya yācanam । manuṣyajanmany ajaniṣṭa sa prabhuḥ ।। divaṃ kim ity asya vimṛśya kāraṇam । ajanīti harṣāt tam avekṣituṃ yayau ।।
kumārakaṃ vīkṣya sapuṇyasampadam । parīkṣamāṇo asya śarīralakṣaṇam ।। bhaved dhi buddho hatamārabandhanaḥ । apārasaṃsāramahārṇavād iti ।।
parīkṣya kauṇḍaṇyabudho abravīd iti । anuttaraṃ buddhapadaṃ gamiṣyati ।। vane sa saptāmbujamūrdhny abhivrajan । bhaveyam agras tv iti siṃhapotavat ।।
sugandhinaḥ puṣpaparāgarāśinā । vavau samantād vipine śanaiḥ tadā ।। vasuṃdharāyā nidhayaḥ samudgatāḥ । savismayāṃ siddhim adarśayad bhuvi ।।
vicitrajāmbūnadabimbasaṃnibham । sabandhuvargaṃ parivārya ninyatuḥ ।। samastavidyāsamayaṃ ca darśanam । samadhyagīṣṭāciram eṣa buddhimā ।।
upeyuṣo asyāryasutasya janmanaḥ । vivāhadīkṣāṃ vidhivac cakāra nu ।।