dvādaśa ye aṅgaviśeṣā muninoddiṣṭāḥ pratītyasambhūtāḥ । kva teṣāṃ saṅgraha iti śrotumicchāmi । iti । tasya teṣāṃ dharmāṇāṃ tattvavubhutsāmavetya ācārya idamuktavān teṃ kleśakarmaduḥkheṣu saṅgṛhītāstriṣu[yathāvan] ।। tatra daśa ca dvau ca dvādaśa । aṅgānyeva viśeṣā aṅgaviśeṣāḥ । rathāṅgavadaṅgabhāva uktaḥ । kāyavāṅamanomaunānmuniḥ । tena muninoddiṣṭāḥ kathitāḥ prakāśitā iti paryāyāḥ । te ca na prakṛtiniyatipuruṣaparādhīnakarmaīśvarakālasvabhāvayathecchāprajāpatiyadṛcchādikāraṇaprasūtāḥ । kiṃ tarhi pratītyasambhūtāḥ । te dvādaśāṅgaviśeṣāḥ kleśakarmaduḥkhā anyonyaṃ pratītya naḍakalāpayogena triṣu yathāvat saṃkṣiptāḥ । yathāvaditi aśeṣeṇetyarthaḥ ।। pṛcchati । ke punaste kleśāḥ । kiṃ karma । kiṃ duḥkham yeṣu ime pratyayaviśeṣāḥ saṅgrahaṃ gacchanti । āha -
ādyāṣṭamanavamāḥ syuḥ kleśāḥ । dvādaśāṅgaviśeṣāṇāṃ[madhye] ādyā avidyā, aṣṭamī tṛṣṇā, navamamupādānam ime trayaḥ kleśasaṅgṛhītāḥ pratyavagantavyāḥ । kiṃ karma । karma dvitīyadaśamau ca । saṃskāro dvitīyaḥ bhavo daśamaḥ ।[imā] dvau dharmau karmasaṅgṛhītau veditavyau । śeṣāḥ sapta ca duḥkham karmakleśasaṅgṛhītānā [maṅga] viśeṣāṇāṃ ye śeṣā[aṅga] viśeṣāḥ sapta ca te duḥkha[saṅgṛhītā] veditavyāḥ । tadyathā vijñānaṃ nāmarūpaṃ ṣaḍāyatanaṃ sparśo vedanā jātijarāmaraṇam । ca śabdaḥ priyaviyogāpriyasaṃyogeṣṭavighātaduḥkhāni sañcinoti । trisaṅgrahā dvādaśa tu dharmāḥ ।।
atra ete dvādaśa dharmāḥ karmakleśaduḥkhā[khyā] veditavyāḥ ।[anyūnā] dhikajñapanārthastu śabdaḥ । etāvanta eveme sūtrāntanirdiṣṭā nātaḥ paramastīti parigaṇitam ।। pṛcchati । kleśakarmaduḥkhānā[meṣāṃ] kutaḥ kimutpadyata iti vyākhyātuṃ prārthaye । āha - tribhyā bhavati dvandvam kleśākhyebhyastribhyaḥ karmākhyaṃ dvandvamutpadyate । dvandvātprabhavanti sapta duḥkhākhyāḥ pūrvanirdiṣṭāḥ । saptabhyaḥ । traya udbhavanti kleśākhyāḥ । tebhyastribhyaḥ kleśebhyaśca dvandvamutpadyate । bhūyastadeva tu bhramati bhavacakram ।। bhavāḥ kāmarūpārūpyasaṃśabditāḥ । [te ca] anavasthānāccakrabhūtāḥ । teṣu pṛthagjano loka eva paribhramati । tuśabdaśca aniyatajñāpanārthaḥ । yathā cakramanupūrvyāṃ paribhramati । na tathā triṣu bhaveṣūtpattiḥ । [kiṃ tarhi] niyamo nāstīti jñāpayati ।।
pṛcchati । atha sarvadeheśvaraḥ sattvākhyaḥ kartā । teṣu tasya kriyā kīdṛśī । āha - hetuphalañca hi jagat prajñaptiṃ vihāya anyo nāsti kaścidiha sattvaḥ । paramārthataḥ kalpitaḥ । kalpitaśca nāsti । kalpitamātraviṣaye iṣṭadravyaṃ sat na yujyate । pṛcchati । yadyevam, tarhi asmāllokāt kaḥ paralokaṃ saṅkrāmati । āha । asmāllokātparalokaṃ sūkṣmo aṇurapi na saṅkrāmati । atha ca śūnyebhya eva śūnyā dharmāḥ prabhavanti dharmebhyaḥ ।। ātmātmīyarahitebhyo dharmebhyaḥ kleśakarmākhyebhyaḥ pañcahetubhyaḥ śūnyebhya ātmātmīyarahitā duḥkhatayā kathitāḥ phalakalpitāḥ śūnyāḥ sapta dharmāḥ prabhavantītyarthaḥ । tadyathā ātmātmīyarahitāste nānyonyaṃ punarātmīyāḥ । atha ca svabhāvato anātmadharmabhyaḥ svabhāvato anātmadharmāḥ prabhavanti । evamavagantavyamiti jñāpitam ।।
atra svabhāvato anātmadharmebhya eva svabhāvato anātmadharmāḥ prabhavanti ityatra ko dṛṣṭāntaḥ । atrocyate - svādhyāyadīpamudrādarpaṇaghoṣārkakāntabījāmlaiḥ । ebhyo dṛṣṭāntebhyaḥ kalpitebhyo api svabhāvato anātmanaśca paralokasiddhirveditavyā । tadyathā - gurumukhāduścaritā yadi śiṣyaṃ saṅkrāmanti । guruṇoccaritāstadvirāhatā api syuriti na saṅkrāmanti । śiṣyeṇa proktamapi nānyato asti । ahetubhūtatvāt । yathā gurumukhāduccaritāḥ tathā maraṇāṃśikacittamapi । śāśvata[ākhya] doṣaḥ syāt paraloke na saṅkramaḥ । paraloko api nānyato bhavati । ahetudoṣasattvāt । yathā guruṇoccāritahetoḥ śiṣyeṇo[ccāritaḥ] sa eva anyo vā iti na nirṇetuṃ śakyate । tathā maraṇacittaṃ pratītya aupapattyaṃśikaṃ cittamapi tadeva tāto anyadvā iti na vaktuṃ śakyate । tathā । yathā pradīpātpradīpaḥ, mukhāt darpaṇe pratibimbamutpadyate । mudrātaḥ pratimudrotpadyate । arkakāntādagniḥ bījādaṅkuraphalāni amlarasāt rasavatpunaḥ, śabdātpratiśrutkaścotpadyate । te ca ta eva vā tato anye vā iti na jñātuṃ śakyate । tathā - skandhapratisandhirasaṅkramaśca vidvadbhiravadhāryau ।। tatra pañcaskandhā rūpavedanāsaṃjñāsaṃskāravijñānākhyāḥ skandhāḥ । teṣāṃ pratisandhirniṣiddhaḥ । hetorhi phalamanyadutpadyate । asmāt lokātparalokaṃ na ko api bhāvaḥ sūkṣmo api saṅkrāmati । evaṃ cakrabhramaṇaṃ bhrāntivikalpavāsanayā samutpadyate । anta iti tu viparyayaḥ । tato nivartayitavyam । anityaduḥkhaśūnyānātmabhāvān na nityabhāvān vyāmuhyāt । asati vyāmohe na rāgaḥ । asati rāge na dveṣaḥ । asati dveṣe na karma karoti । asati karmaṇi nopādīyate bhāvaḥ । asatyupādāne na bhavamabhisaṃskaroti । asati bhave na jātiḥ । asatyāṃ jātau na kāyacittayorduḥkhaṃ bhaveta । evamacintyāt taddhetupañcakānnānyatphalamutpadyate । ayaṃ mokṣo veditavyaḥ । evaṃ śāśvatocchedādidurdṛṣṭayo apanītā bhavanti ।।
ya ucchedaṃ prakalpayatyatisūkṣme api vastuni । pratītyasambhavasyārthamavijñaḥ sa na paśyati ।। nāpaneyamataḥ kiñcitprakṣepyaṃ nāpi kiñcana । bhūtaśca bhūtato dṛṣṭvā bhūtadarśī vimucyate ।।
ācārya nāgārjunakṛtaṃ pratītyasamutpādahṛdayavyākhyānaṃ samāptam ।