śākyā paṃcanakādhaś ca sāṅghikaṃ paudgalikaṃ ca vastubhaṅgena । kārayet pratisaṃstaraṇaṃ bhūmir araṇyaṃ ca tricīvaram । ucchedyam araṇyaṃ bhikṣusthaviro lābhaṣaṭkair bhavati paścimam ।। bhūtapūrvaṃ bhikṣavaḥ kāśīṣu janapade anyatamasmin vanagahane catvāraḥ prāṇinaḥ prativasanti kapiñjalaḥ śaśo markaṭo gajaś ca; te ca parasparaṃ sakhyenāvasthitāḥ sahitāḥ samagrāḥ saṃmodamānā avivadamānā aśaṃkino yatheṣṭavihāratayā kālam atināmayanti; yāvad apareṇa samayena teṣāṃ buddhir utpannā; asti vayaṃ bhavantaḥ parasparaṃ sakhyenāvasthitāḥ sahitāḥ samagrāḥ saṃmodamānā avivadamānāḥ; kin tu na jānīmaḥ ko asmābhiḥ satkartavyo gurukartavyo mānayitavyaḥ pūjayitavyaḥ iti; yan nu vayaṃ yathāvṛddhikāṃ prajñapayema iti; te parasparaṃ saṃjalpaṃ kartum ārabdhā iti; ko asmākaṃ vṛddha iti; tataḥ kapiṃjalena vaṭavṛkṣo darśitaḥ; bhavantaḥ eṣa vaṭavṛkṣaḥ kena kiyatpramāṇo dṛṣṭa iti; hastī kathayati; mayā yūthena sahānena pathā gacchatā ayaṃ dṛṣṭo matpramāṇa eva uccatveneti; markaṭaḥ kathayati; mayā yūthena sahānena pathā gacchatā ayaṃ dṛṣṭo mama tulya evoccatveneti; te kathayanti; tvam asya vṛddha iti; śaśaḥ kathayati; mayāpy asya dvipatrakasya patreṣv evāvaśyayanbindavo jihvayā nirlīḍhā iti; te kathayanti tvam apy anayor vṛddha iti; kapiñjalaḥ kathayati; paśyata yūyam enaṃ vaṭavṛkṣaṃ mahatpramāṇākāram; te kathayanti paśyāmaḥ; etasmān mayā phalāni bhakṣayitvāsmin pradeśe uccāraḥ kṛtas tasmād ayaṃ jāta iti; te kathayanti yady evaṃ tvam asmākaṃ sarveṣāṃ vṛddha iti; tato hastī sarveṣāṃ satkartuṃ ārabdhaḥ; markaṭaḥ śaśaṃ kapiṃjalaṃ ca; śāśaḥ kapiṃjalam eva; te evaṃ yathāvṛddhikayā satkurvantas tasmin vanagahane itaś cāmutaś ca paribhramanti; yadā viṣamanimnāḥ pradeśā gantavyā bhavanti tadā hastinaṃ markaṭo abhirohati markaṭam śaśaḥ śaśam api kapiṃjalaḥ teṣām evaṃ pravṛddhasnehānāṃ sagauravāṇāṃ ca buddhir utpannā; asti vayaṃ bhavantaḥ pravṛddhasnehāḥ sagauravāś ca; anyad api tāvat kiṃcit kuśalaṃ samādāya vartema iti; kiṃ kurmaḥ; kapiṃjalaḥ kathayati; prāṇātipātāt prativiramāmaḥ; kīdṛṣo asmākaṃ prāṇātipātaḥ? kapiṃjalaḥ kathayati santi tṛṇapuṣpaphalāni sapṛāṇakāni santi niṣprāṇakāni; tad asmābhir adyāgreṇa saprāṇakāni parityajya niṣprāṇakāni; paribhoktavyāni; te saprāṇakāni parityajya niṣprāṇakāni paribhoktum ārabdhāḥ teṣām etad abhavat; asti vayaṃ prāṇātipātāt prativiratā no tv adattādānāt prativiramāmaḥ; kīdṛśo asmākam adattādānam? kapiṃjalaḥ kathayati santi saparigrahāṇi tṛṇapatrapuṣpaphalāni santi niṣparigrahāṇi; tad asmābhir adyāgreṇa saparigrahāṇi parityajya niṣparigrahāṇi paribhoktavyāni; te saparigrahāṇi parityajya niṣparigrahāṇi paribhoktum ārabdhāḥ teṣām etad abhavat; asti vayam adattādānāt prativiratāḥ no tu kāmamithyācārāt; yan nu vayaṃ kāmamithyācārāt prativiramāmaḥ; kīdṛśo asmākaṃ kāmamithyācāraḥ? kapiṃjalaḥ katyayati vayam gamyā api gacchāmaḥ; agamyā api gacchāmaḥ; tad asmābhir adyāgreṇa gamyaiva gantavyā nāgamyā te gamyāṃ gacchanti nāgamyām teṣām etad abhavat asti vayaṃ kāmamithyācārāt prativiratāḥ; no tu mṛṣāvādāt; yan nu vayaṃ mṛṣāvādāt prativiramāmaḥ; kīdṛśo asmākaṃ mṛṣāvādaḥ? kapiṃjalaḥ kathayati vayaṃ yadvā tadvā vipralapāmaḥ; tad asmābhir adyāgreṇa na yadvā tadvā vipralapitavyam; vicārya vicārya kāle vāg udīrayitavyā; te na yadvā tadvā vipralapanti kiṃ tu vicārya vicārya kālena vācam udīrayanti teṣām etad abhavat; asti vayaṃ mṛṣāvādāt prativiratāḥ; no tu surāmaireyamadyapramādasthānāt prativiratāḥ; yan nu vayaṃ surāmaireyamadyapramādasthānāt prativiramāmaḥ; kidṛśam asmākaṃ surāmaireyamadyapramādasthānam? kapiṃjalaḥ kathayati santi mādanīyāni phalāni santy amādanīyāni; tad asmābhir adyāgreṇa mādanīyāni phalāni parityajyamādanīyāni phalāni paribhoktavyāni; te mādanīyāni phalāni parityajyamādanīyāni phalāni paribhoktum ārabdhāḥ yadā te pañcasu vratapadeṣu pratiṣṭhāpitās tadā kapiṃjalaḥ kathayati asti vayaṃ bhavantaḥ paṃcasu vratapadeṣu pratiṣṭhitāḥ; yan nu vayam anyān api paṃcasu vratapadeṣu pratiṣṭhāpayāmaḥ; te kathayanti evaṃ kurmaḥ; ko yuṣmākaṃ pratiṣṭhāpayati? markaṭaḥ kathayati ahaṃ sarvān śākhāmṛgān pratiṣṭhāpayāmi; tataḥ śaśaḥ kathayati ahaṃ sarvān śaśān lomaśān mṛgāṃś ca pratiṣṭhāpayāmi; hastī kathayati ahaṃ sarvān hastinaḥ siṃhān vyāghradvīpinaś ca pratiṣṭhāpayāmi; kapiṃjalaḥ kathayati yady evam etat saṃkṣepād yuṣmākam avinayā apadā dvipadāś catuṣpadāḥ pakṣiṇaś ca tān ahaṃ sarvān paṃcasu vratapadeṣu pratiṣṭhāpayāmīti tatas te kāśīviṣaye yāvattiryagyonigatāḥ prāṇinas te sarve paṃcasu vratapadeṣu pratiṣṭhāpitāḥ; te anyonyam avyābādhamānās tasmin vanaṣaṇḍe saṃprajānadvihāriṇo yatheṣṭaṃ viharanti; teṣām anubhāvād devaḥ kālavarṣī saṃvṛttaḥ; sadā puṣpaphalā vṛkṣāḥ, śasyavatī vasumatī; te manuṣyair dṛṣṭā anyonyam avyābādhamānā viharantaḥ, sadā puṣpaphalā vṛkṣāḥ, śasyavatī vasumatī; rājā kathayati ahaṃ dharmeṇa rājyaṃ kārayāmi mamaiṣo anubhāva iti; antaḥpuraṃ kumārāmātyā bhaṭabalāgraṃ naigamajānapadāś ca ḥkathayanti; asmākam eṣo anubhāvaḥḥ; rājā saṃlakṣayati; sarva ete kathayanti mamānubhāvo mamānubhāva iti; tan na jñāyate kasyānubhāva iti; sa kutūhalajāto naimittikān āhūya pṛṣṭavān; tair api na jñātam; yāvad vārāṇasyāṃ nātidūre udyānam; tatra pañcābhijña riṣiḥ prativasati sakalasya vārāṇasīnivāsino janakāyasya pūjyo mānyo abhivādyaś ca; tato rājā tasya ṛṣeḥ sakāśam upasaṃkrāntaḥ pādayor nipatya kathayati maharṣe mama vijite yāvattityagyonigatāḥ prāṇinas te sarve anyonyam avyābādhamānāḥ saṃprajānadvihāriṇo yatheṣṭaṃ viharanti; devaḥ kālavarṣī sadā puṣpaphalā vṛkṣāḥ śasyavatī ca vasumatī; tasmān mamaitad abhavat ahaṃ dharmeṇa rājyaṃ kārayāmi; mamaiso anubhāva iti; antaḥpuraṃ kumārāmātyā bhaṭabalāgraṃ naigamajānapadāś ca saṃlakṣayanti asmākam eṣo anuhāva iti; tan na jñāyate kasyāyam anubhāva iti; kautukaś ca me mahān; tvam arhasi saṃśayaṃ chettum; kasyāyam anubhāva iti; sa kathayati mahārāja ma tavaiṣo anubhāvo nāntaḥpurasya na kumārāṇāṃ nāmātyānāṃ na bhaṭabalāgrasya na naigamajānapadānaṃ; api tu tava vijite catvāraḥ prāniṇaḥ prativasanti; teṣām ayam anubhāva tit; rājā kathayati gacchāmi tān paśyamīti; ṛṣiḥ kathayati mahārāja kiṃ tava tair dṛṣṭair api tu yat te samādāya vartante tat samādāya vartasveti; kiṃ te samādāya vartante? pañca vratapadāni; maharṣe kidṛśāni pañca vratapadāni? mahārāja te prāṇinaṃ jīvitān na vyavaropayanti; parasvaṃ nāpaharanti; agamyāgamanaṃ na kurvanti; mṛṣāvādaṃ na bhāṣante; madyapānaṃ ca nādhyācaranti; rājā kathayati maharṣe yady evaṃ aham apy etāni pañca vratapadāni samādāya vartema; atha sa rājā pañca vratapadāni samādāya vartitum ārabdhaḥ; rājā pañca vratapadāni samādāya vartata iti devyo api pañaca vratapadāni samādāya vartitum ārabdhāḥ; kumārā amātyā bhaṭabalāgraṃ naigamajānapadā api pañca vratapadāni samādaya vartitum ārabdhāni; pṛtisīmaiḥ koṭṭarājabhiḥ śrutam; rājā brahmadattaḥ pañca vratapadāni samādāya vartate sārdham antaḥpureṇa kumārair amātyair bhaṭabalāgrair naigamajānapadair iti; śrutvā ca punas te api pañcavratapadāni samādaya vartitum ārabdhāḥ sārdham antaḥpureṇa kumārair amātyair bhaṭabalāgrair naigamajānapadair iti; bhūyasā sarva eva janakāyaḥ pañca vratapadāni samādāya vartitum ārabdhaḥ tena khalu samayena jambūdvīpe yaḥ kālaṃ karoti sa kāyasya bhedāt praṇīteṣu deveṣū trayastriṃśeṣūpapadyate; tataḥ śakro devendraḥ āpūryamāṇaṃ devaparṣadaṃ dṛṣṭvā ca punar gāthāṃ bhāṣate; sagauravāḥ sapratīśā viharanti tapovane । kapiṃjalabrahmacaryaṃ pṛthaglokaprakāśitam ।। iti । bhagavān āha kiṃ manyadhve bhikṣavo yo asau kapiṃjalaḥ aham eva saḥ tena kālena tena samayena; śaśaḥ śāriputro bhikṣur markaṭo maudgalyāyano bhikṣur gaja ānandaḥ; tadāpi mayā yathāvṛddhikāyāṃ prajñaptāyāṃ yathāvṛddhikām āgamya sakalo jambūdvīpanivāsī janakāyo bhūyasā trayastriṃśe devanikāye upapannaḥ; etarhy api mayā yathāvṛddhikāyāṃ prajñaptāyāṃ yathāvṛddhikām āgamya bhikṣavo anyonyaṃ satkurvanto gurukurvanto mānayantaḥ pūyayanto vardhante kuśalair dharmair utpalaṃ vā yathodake
śatam aśvā śataṃ niṣkāḥ śatam aśvatarīrathāḥ । nānāvittasya saṃpūrṇāḥ śataṃ ca vaḍavārathāḥ । padāvihārasyaikasya kalāṃ nārhanti ṣoḍaśīm ।। śataṃ haimavatā nāgāḥ suvarṇamaṇikalpitāḥ ।
īṣādantā mahākāyā vyūḍhavanto mataṅgajāḥ । padāvihārasyaikasya kalāṃ nārhanti ṣoḍaśīm ।। śataṃ kāmbojikā kanyāḥ āmuktamaṇikuṇḍalāḥ । suvarṇakeyūradharāḥ niṣkagrīvāḥ svalaṅkṛtāḥ ।
padāvihārasyaikasya kalāṃ nārhanti ṣoḍaśīm ।। abhikrāma gṛhapate, mā pratikrāma; abhikrāmatas te śreyo bhavati; na pratikrāmataḥ; athānāthapiṇḍado gṛhapatis taṃ devaputram idam avocat kas tvam bhadrmukha? aham asmi gṛhapate madhuskandho nāma māṇavaḥ; tavaiva purāṇo gṛhasakhā; so ahaṃ śāriputramaudgalyāyanayor bhikṣvor antike cittam abhiprasādya kālagataś cāturmahārājikeṣu deveṣūpapannaḥ, asminn eva śivikādvāre naivāsikaḥ; tasmād aham evaṃ vadāmi abhikrāma gṛhapate mā pratikrāma; abhikrāmatas te śreyo bhavati, na pratikrāmata iti; athānāthapiṇḍādasya gṛhapater etad abhavat nāvaro buddho bhaviṣyati, nāvaraṃ dharmākhyānaṃ, yatredānīṃ devatā api autsukyam āpadyante tasya bhagavato darśanāya; iti viditvā yena śītavanaṃ śmaśānaṃ tenopasaṅkrāntaḥ; tena khalu samayena bahir vihārasyābhyavakāśe bhagavān caṅkrameṇa caṅkramyate, yadbhūyasā anāthapiṇḍadaṃ gṛhapatim āgamayamānaḥ; adrākṣīd anāthapiṇḍado gṛhapatir bhagavantam durād eva; dṛṣṭvā ca punar yena bhagavāṃs tenopasaṅkrāntaḥ; upasaṅkramya bhagavantam gṛhapatiḥ pratisaṃmodanayā pratisammodate kaccid bhagavān sukhaṃ śāyita iti; atha bhagavāṃs tasyāṃ velāyāṃ gāthā bhāṣate; sarvathā vai sukhaṃ śete brāhmaṇaḥ parinirvṛtaḥ । lipyate yo na kāmair hi vipramukto nirupadhiḥ ।। chitveha sarvam āśaktin vinīya hṛdayajvaram । upaśāntaḥ sukhaṃ śete śāntiprāptena cetasā ।।
athānāthapiṇḍado gṛhapatir nidhīn paśyati svāmikān apy asvāmikān api sthalagatān api jalagatān api ye api dūre ye apy antike; sāmantakena śabdo nisṛta anāthapiṇḍado gṛhaptir nidhīn paśyati sasvāmikān ḥapiḥ asvāmikān api sthalagatān api jalagatān api ye api dūre ye apy antike iti; tena khalu samayena saṃbahulānāṃ nānātīrthikaśramaṇabrāhmaṇacarakaparivrājakānāṃ kutūhalaśālāyāṃ saṃniṣaṇṇānāṃ saṃnipatitānām ayam evaṃrūpo abhūd antarākathāsamudāhāraḥ; katamena bhavanto lakṣaṇena samanvāgato anāthapiṇḍado gṛhapatir nidhīn paśyati sasvāmikān apy asvāmikān api sthalagatān api jalagatān api ye api dūre ye apy antike? tena khalu samayena upagur nāma māṇava tasyām eva parṣadi saṃnisaṇṇo abhūt saṃnipatitaḥ; sa kathayati alpotsukā yūyaṃ bhavanto bhavantu; ahaṃ vicārya bhavatām kathayiṣyāmi yena lakṣaṇena samanvāgato anāthapiṇḍado gṛhapatir nidhīn paśyati sasvāmikān apy asvamikān api sthalagatān api jalagatān api ye api dūre ye apy antike iti; so anāthapiṇḍadasya gṛhapateś cāravihārānveṣatatparaḥ pṛṣṭhataḥ pṛṣṭhataḥ samanubaddho yāvad apareṇa samayenānāthapiṇḍado gṛhapatir nadyām ajiravatyāṃ snātvā uttīrṇaḥ; tasya tena pṛṣṭhena talaprahāro dattaḥ; anāthapiṇḍado gṛhapatiḥ paśyann eva tūṣṇīm avasthitaḥ; sa kathayati vijñāto asi gṛhapate kṣāntisauratyasamanvāgataḥ tvam yena nidhīn paśyasi sasvāmikān apy asvāmikān api sthalagatān api jalagatān api ye api dūre ye apy antike iti; tena tīrthyānām ārocitam; tīrtyair api vikatthamānaiḥ samantād ārocitam; sāmantena śabdo visṛtaḥ; athānāthapiṇḍado gṛhapatiḥ kṣāntisauratyasamanvāgataḥ yena nidhīn paśyati sasvāmikān apy asvāmikān api sthalagatān api jalagatān api ye api dūre ye apy antike iti; etat prakaraṇaṃ bhikṣavo bhagavata ārocayanti; bhagavān āha; tīrthyakoṭiśatasahasreṇāpi bhikṣavo na sukaram ājñātuṃ yena lakṣaṇena samanvāgato anāthapiṇḍado gṛhapatir nidhīn paśyati api tu ratnacitrāntakośo anāthapiṇḍado gṛhaptir hiraṇyeśvaraś ca yena nidhīn paśyati sasvāmikān apy asvāmikān api sthalagatān api jalagatān api ye api dūre ye apy antike bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadānta anāthapiṇḍadena gṛhapatinā karma kṛtaṃ yasya karmaṇo vipākena ratnacitrāntakośo hiranyeśvaraś ca saṃvṛttaḥ? bhagavān āha anāthapiṇḍadenaiva bhikṣavo gṛhapatinā karmāṇi kṛtyāny upacitāni labdhasaṃbhārāṇi pariṇatapratyayāny oghavat pratyupasthitāny avaśyabhāvīni; anāthapiṇḍadena gṛhapatinā karmāṇi kṛtāny upacitāni ko anyaḥ pratyanubhaviṣyati; na bhikṣavaḥ karmāṇi kṛtany upacitāni bāhye pṛthivīdhātau ḥvipacyanteḥ nābdhātau na tejodhātau na vāyudhātāv api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca na praṇaśyanti karmāṇy api kalpaśatair api । sāmagrīṃ prāpya kālaṃ ca phalanti khalu dehinām ।। tiṣyaḥ puṣyaś ca māghuś ca bhavadatto bṛhaspatiḥ । āṣāḍhaś ca sudattaś ca sudhano bhavati paścimam ।। hiraṇyaṃ ca suvarṇaṃ ca maṇimuktā tṛtīyakam ।
gobhiḥ paṭair yavaiḥ koṭir hiraṇyena samucchritā ।। kalaho glānaparyāpti rātrikālaś ca kāśiṣu । vṛkṣasthaṇḍilaśādvalaṃ bhājakānāṃ ca saṃvṛtiḥ ।। puraḥkṛtaś ca svaṃ śīlam asaṃsaktam athāpica ।
ālokajātā utpattir āntarāyikam eva ca ।। āpattiḥ paścimaṃ kṛtvā piṇḍoddānasamuddhṛtam । puraḥkṛtyam aparaṃ ca cābhyantaraṃ ca pareṣām । bahujanahitāya kṛtvā prathamā bhavati pañcikā ।।
svaśīlam abhigamanaṃ kaukṛtyaṃ viśāradaś ca । saha dharmeṇa kṛtvā dvitīyā bhavati pañcikā ।। asaṃsaktam arthaniścayaḥ śikṣāpadāny athāpi । cāstv ālokadvayaṃ caiva tṛtīyā bhavati pañcikā ।।
uddānam ālokābhāsaprabhāsaś ca alpotsuko aśūnyakena ca । apare pañcānuśaṃsā vinayadhare pudgale; katame pañca? ālokajātā me dik khyāti avabhāsajātā prabhāsajātā, alpotsuko ahaṃ tasyāṃ diśi viharāmi, aśūnyā ca me dik khyāti yasyāṃ diśi vinayadharaḥ pudgalaḥ prativasati utpattir atha prajñaptir anuprajñaptir eva ca । pratikṣepo abhyanujñā ca saiva pañcamā pañcikā ।।ḥ vihārabhaktoddeśako yavāgūkhādyakena ca ।
yatkiṃcid bhaṇḍagopakaś cīvaradvayam eva ca ।। varṣāśāṭī ca gopaś ca bhājakaḥ preṣakas tathā । prāsādavārikaś caiva pudgalā dvādśa smṛtāḥ ।।