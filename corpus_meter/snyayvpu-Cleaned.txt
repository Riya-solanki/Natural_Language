aviyutasāmānyaviśeṣadeśinaṃ vardhamānam ānamya । nyāyāvatāravivṛtiḥ smṛtibījavivṛddhaye kriyate ।। "tenānyāpohaviṣayāḥ proktāḥ sāmānyagocarāḥ । śabdāś ca buddhayaś cāiva vastuny eṣām asambhavāt" ।।
"manasor yugapadvṛtteḥ savikalpāvikalpayoḥ । vimūḍho laghuvṛtter vā tayor aikyaṃ vyavasyati" ।। pramāṇaṃ svaparābhāsi jñānaṃ, bādhavivarjitam । pratyakṣaṃ ca parokṣaṃ ca dvidhā, meyaviniścayāt ।।
"tasmād yad dṛśyate tat syāt sādṛśyena viśeṣitaṃ । prameyam upamānasya sādṛśyaṃ vā tadanvitam" ।। "na tāvad indriyeṇāiṣā nāstīty utpādyate matiḥ । bhāvāṃśenāiva saṃyogo yogyatvād indriyasya hi" ।।
"gṛḥītvāvastusadbhāvaṃ smṛtvā ca pratiyoginaṃ । mānasaṃ nāstitājñānaṃ jāyate akṣānapekṣayā" ।। "pramāṇapañcakaṃ yatra vasturūpe na jāyate । vastusattāvabodhārthaṃ tatrābhāvapramāṇatā" ।।
prasiddhāni pramāṇāni vyavahāraś ca tatkṛtaḥ । pramāṇalakṣaṇasyoktau jñāyate na prayojanam ।। prasiddhānāṃ pramāṇānāṃ lakṣaṇoktau prayojanam । tadvyāmohanivṛttiḥ syād vyāmūḍhamanasām iha ।।
aparokṣatayārthasya grāhakaṃ jñānam īdṛśam । pratyakṣam, itaraj jñeyaṃ parokṣaṃ grahaṇekṣayā ।। sādhyāvinābhuno liṅgāt sādhyaniścāyakaṃ smṛtam । anumānaṃ, tad abhrāntaṃ pramāṇatvāt samakṣavat ।।
"anumeye atha tattulye sadbhāvo, nāstitāsati । niścitānupalambhātmakāryākhyā hetavas traya" ।। iti; na pratyakṣam api bhrāntaṃ pramāṇatvaviniścayāt । bhrāntaṃ pramāṇam ity etad viruddhaṃ vacanaṃ yataḥ ।।
sakalapratibhāsasya bhrāntatvāsiddhitaḥ sphuṭaṃ । pramāṇaṃ svānyaniścāyi dvayasiddhau prasidhyati ।। dṛṣṭeṣṭāvyāhatād vākyāt paramārthābhidhāyinaḥ । tattvagrāhitayotpannaṃ mānaṃ śābdaṃ prakīrtitam ।।
āptopajñam anullaṅghyam adṛṣṭeṣṭavirodhakam । tattvopadeśakṛt sārvaṃ śāstraṃ kāpathaghaṭṭanam ।। svaniścayavad anyeṣāṃ niścayotpādanaṃ budhaiḥ । parārthaṃ mānam ākhyātaṃ vākyaṃ tadupacārataḥ ।।
"vikalpayonayaḥ śabdā vikalpāḥ śabdayonayaḥ । kāryakāraṇatā teṣāṃ nārthaṃ śabdāḥ spṛśanty api" ।। pratyakṣeṇānumānena prasiddhārthaprakāśanāt । parasya tadupāyatvāt parārthatvaṃ dvayor api ।।
pratyakṣapratipannārthapratipādi ca yad vacaḥ । pratyakṣaṃ pratibhāsasya nimittatvāt tad ucyate ।। sādhyāvinābhuvo hetor vaco yat pratipādakam । parārtham anumānaṃ tat pakṣādivacanātmakam ।।
sādhyābhyupagamaḥ pakṣaḥ pratyakṣādyanirākṛtaḥ । tatprayogo atra kartavyo hetor gocaradīpakaḥ ।। anyathā vādyabhipretahetugocaramohinaḥ । pratyāyyasya bhaved dhetur viruddhārekito yathā ।।
dhānuṣkaguṇasamprekṣijanasya parividhyataḥ । dhānuṣkasya vinā lakṣyanirdeśena guṇetarau ।। hetos tathopapattyā vā syāt prayogo anyathāpi vā । dvividho anyatareṇāpi sādhyasiddhir bhaved iti ।।
sādhyasādhanayor vyāptir yatra niścīyatetarām । sādharmyeṇa sa dṛṣṭāntaḥ sambandhasmaraṇān mataḥ ।। sādhye nivartamāne tu sādhanasyāpy asambhavaḥ । khyāpyate yatra dṛṣṭānte vaidharmyeṇeti sa smṛtaḥ ।।
antarvyāptyāiva sādhyasya siddher bahirudāhṛtiḥ । vyarthā syāt tadasadbhāve apy evaṃ nyāyavido viduḥ ।। pratipādyasya yaḥ siddhaḥ pakṣābhāso akṣaliṅgataḥ । lokasvavacanābhyāṃ ca bādhito anekadhā mataḥ ।।
anyathānupapannatvaṃ hetor lakṣaṇam īritam । tadapratītisandehaviparyāsais tadābhatā ।। asiddhas tv apratīto yo yo anyathāivopapadyate । viruddho yo anyathāpy atra yukto anaikāntikaḥ sa tu ।।
sādharmyeṇātra dṛṣṭāntadoṣā nyāyavidīritāḥ । apalakṣaṇahetūtthāḥ sādhyādivikalādayaḥ ।। vaidharmyeṇātra dṛṣṭāntadoṣā nyāyavidīritāḥ । sādhyasādhanayugmānām anivṛtteś ca saṃśayāt ।।
vādyukte sādhane proktadoṣāṇām udbhāvanam । dūṣaṇaṃ niravadye tu dūṣaṇābhāsanāmakam ।। sakalāvaraṇamuktātma kevalaṃ yat prakāśate । pratyakṣaṃ sakalārthātmasatatapratibhāsanam ।।
pramāṇasya phalaṃ sākṣād ajñānavinivartanam । kevalasya sukhopekṣe śeṣasyādānahānadhīḥ ।। anekāntātmakaṃ vastu gocaraḥ sarvasaṃvidām । ekadeśaviśiṣṭo artho nayasya viṣayo mataḥ ।।
sā jñeyaviśeṣagatir nayapramāṇātmikā bhavet tatra । sakalagrāhi tu mānaṃ vikalagrāhī nayo jñeyaḥ ।। nayānām ekaniṣṭhānāṃ pravṛtteḥ śrutavartmani । sampūrṇārthaviniścāyi syādvādaśrutam ucyate ।।
pramātā svānyanirbhāsī kartā bhoktā vivṛttimān । svasaṃvedanasaṃsiddho jīvaḥ kṣityādyanātmakaḥ ।। pramāṇādivyavastheyam anādinidhanātmikā । sarvasaṃvyavahartḥṇāṃ prasiddhāpi prakīrtitā ।।
syādvādakesarisubhīṣaṇanādabhīter uttrastalolanayanān prapalāyamānān । hetur nayāśritakutīrthimṛgān ananyatrāṇān vihāya jinam eti tam āśrayadhvaṃ ।। bhaktir mayā bhagavati prakaṭīkṛteyaṃ tacchāsanāṃśakathanān na matiḥ svakīyā । mohād ato yad iha kiñcid abhūd asādhu tat sādhavaḥ kṛtakṛpā mayi śodhayantu ।।
nyāyāvatāravivṛtiṃ vividhāṃ vidhitsoḥ siddhaḥ śubho ya iha puṇyacayas tato me । nityaṃ parārthakaraṇodyatam ā bhavāntād bhūyāj jinendramatalampaṭam eva cetaḥ ।। iti nyāyāvatāravivṛtiḥ samāptā ।।