om namaḥ śrīsadgurupādebhyaḥ । anupamasukharūpī śrīnivāso anivāso nirupamadaśadevīrūpavidyaḥ savidyaḥ । tribhuvanahitasaukhyaprāptikāro avikāro jayati kamalapāṇiryāvadāśāvikāsāḥ ।। śrīmantranītigatacārucaturthasekarūpaṃ vidanti nahi ye sphuṭaśabdaśūnyam ।
nānopadeśagaṇasaṃkulasaptabhedais teṣāṃ sphuṭāvagataye kriyate prayatnaḥ ।। saṃbhrāntabodhā nikhilā hi tīrthyās tattvasya sādhyasya ca rūpavittau । tebhyaḥ prakṛṣṭaḥ kila tattvavettā vedāntavādīti[jana] pravādaḥ ।। ānandarūpaṃ svavidaprakampyaṃ vedāntinaḥ sādhyamuṣanti sāntam ।
saśrāvakākhaḍgajināśca sādhyam icchanti rūpādyupadhervirāmam ।। ākāraśūnyaṃ gaganendurūpaṃ pratyātmavedyaṃ karuṇārasaṃ ca । sallakṣaṇairbhūṣitamarthakāri dānādiniṣyandamapetasaukhyam ।। sānandasallakṣaṇamaṇḍitāṅgaṃ saṃbhujyamānaṃ daśabhūmisaṃsthaiḥ ।
sattvārthakāri pravadanti sādhyaṃ dānadiṣaṭpāramitānayasthā ।। saṃpūrya dānādiguṇānaśeṣān saṃbuddhya kṛtyaṃ sakalaṃ ca kṛtvā । yabhdūtakoṭeḥ karaṇaṃ ca sākṣāt sādhyaṃ tadapyasti nirodharūpam ।। svābhāṅgaṇā śleṣi tadarthakāri duḥkhaiḥ sukhaiścaiva vimuktirūpam ।
aśītyanuvyañjanabhūṣitāṅgam apetakalpaṃ pravadanti sādhyam ।। svadevatākāraviśeṣaśūnyaṃ prāgeva saṃbhāvya sukhaṃ sphuṭaṃ sat । mahāsukhākhyaṃ jagadarthakāri cintāmaṇiprakhyamuvāca kaścit ।। kṛtvā sākṣāt svādhipaṃ sātarūpaṃ paścāt tyaktvā sātamātraṃ phalaṃ syāt ।
śuddhaṃ sākṣācchakyate naiva kartuṃ tenākāro bhāvitaḥ svādhipasya ।। gagaṇasamaśarīraṃ lakṣaṇairbhūṣitāṅgaṃ nirupamasukhapūrṇaṃ svābhayā saṃgataṃ ca । sphuradamitamunīndraḥ sarvasattvārthakāri pravadati punaranyaḥ sādhyamucchedaśūnyam ।। kṛtvā sākṣāt svādhipaṃ sātarūpaṃ bhāvopekṣājñānamātraṃ phalaṃ syāt ।
āsaṃsārasthāyi sattvārthakāri cintāratnaprakhyamekāntaśāntam ।। kṛtvā sākṣānmaṇḍalaṃ sātarūpaṃ paścāttasya svecchayā nirvṛtiṃ ca । sattvārthasyāpyastyabhāvo na vāsmin prādurbhāvo nirvṛtādasti yasmāt ।। kṛtvā sphuṭaṃ rūpamabhīṣṭameṣāṃ paścānnirodhaṃ phalamāha kaścit ।
abhinnarūpaśca yato nirodho na pakṣabhede api tato asti bhedaḥ ।। prajñājñānāduttaraṃ bodhicittāsvādasturyaṃ seṣa māhāvaraṃ tat । yasmāt sarvo bhāvanāsu prayāso vyarthaḥ prāptastatphalasya prasiddheḥ ।। prajñājñānāduttaraṃ prāptarāmāsvādasturyaṃ sekamāhādhamaṃ tat ।
yasmāt sarvo bhāvanādau prayatno buddhoddiṣṭo niṣphalaḥ saṃprasaktaḥ ।। dambholibījaśrutidhautaśuddhapāthojña bhūtāṅkurabhūtapuṣṭi । turīyaśasyaṃ paripākameta sphuṭaṃ caturthaṃ viduṣo api gūḍham ।। pañcapradīpāmṛtabinducandrabhrūmadhyabindudbhavamaṇḍalāni ।
vāyoḥ svarūpaṃ galaśuṇḍikādyam atattvarūpaṃ svayamūhanīyam ।। svapnendrajālapratibimbamāyāmarīcigandharvapurāmbucandraiḥ । anyaiśca sarvairupamābhidheyair naivāsti sādhyaṃ kathitādihānyat ।। gambhīraśūnyapratibhāsamātraśāntātisūkṣmānabhilāpyaśabdaiḥ ।
nirlepanī[rū]panirañjanādyair bhrāntirna kāryāparasādhyasattve ।। ।। tattvaratnāvalokaḥ samāptaḥ ।। kṛtiriyaṃ paṇḍitavāgīśvarakīrtipādānām ।।