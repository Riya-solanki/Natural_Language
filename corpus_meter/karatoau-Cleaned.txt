atha karatoyāmāhātmyam ।। śrīpārvaty uvāca । pauṇḍrakṣetrasya māhātmyaṃ na śrutaṃ vistarāt prabho ।। śrotum icchāmi bhūteśa yadi syān mayy anugrahaḥ ।।
kathaṃ vā plāvitaṃ kṣetraṃ śubhaṃ pauṇḍram anuttamam ।। īśvara uvāca । saṃpradattaṃ matkarāc ca nirgataṃ karajā bhuvi ।। tatraiva kathitaṃ tubhyaṃ karatoyāphalaṃ yathā ।।
kalipāpaharā puṇyā bhārgavena prakāśitā ।। yatrāste bhagavān viṣṇur garuḍāsana īśvaraḥ ।। puṣkaraṃ na tyajet brahmā nāhaṃ vārāṇasīṃ tyaje ।। dharitryā nābhikamalaṃ pūtaṃ karajalair mama ।।
sūta uvāca । śrutvā śaṅkarato vākyaṃ saṃvādam ubhayor api ।। sa eva bhārgavaḥ śrīmān ṛṣibhyo apy aprakāśayat ।। śrīcakrapāṇaye tubhyaṃ brahmaviṣṇuśivātmane ।।
cakre niḥkṣatriyāṃ pṛthvīm ekaviṃśativārataḥ ।। jāmadagnyo mahāvīryas tretādye yasya saṃsthitiḥ ।। kautukākṛṣtahṛdayaḥ pṛthivyāṃ paramo hariḥ ।। bhaktimuktiphalārthāya yenākāri dvijārpaṇam ।।
skandagovindayor madhye bhūmiḥ saṃskṛtavedikā ।। taddakṣiṇe arpitā devī koṭīśvarīti viśrutā ।। vāraṇe vijayā caṇḍī uttare bhūtikeśvaraḥ ।। bhūtikeśvaradevasya dakṣiṇe sūryamaṇḍapam ।।
govindamaṇḍapāt pūrvaṃ kuṇḍaṃ kuṇḍaṃ viṣṇuvinirmitam ।। sapādalakṣaṃ viprāṇāṃ yatrāste adbhutakarmaṇām ।। tatsabhā vāyukoṇe ca gartam īśvaranirmitam ।। adhyāsitaṃ karajalāmbuvidhūtapāpaṃ śrīpauṇḍravardhanapuraṃ śirasā namāmi ।।
pūrvabhāge tu karajā pādonā jāhnavī jalā ।। muktikṣetraṃ samākhyātaṃ mahāpātakanāśanam ।। atraiva jñānam āsādya harisāyujyam āpnuyāt ।। teṣāṃ muktir na sandeho yāvad indrāś caturdaśa ।।
devikāṃ karatoyāṃ ca vipāśāṃ pāpanāśinīm ।। prātar maunena yaḥ snāyāt kulakoṭīḥ samuddharet ।। māhātmyaṃ karatoyāyā vaktuṃ naiva hi śakyate ।। karatoyāmbhasi snātvā yat tat phalam avāpnuyāt ।।
aruṇodayavelāyāṃ sūryagrahaśataiḥ samā ।। tad eva koṭiguṇitaṃ pauṣārke ca yadaiva sā ।। śilādvīpaṃ samāsādya tac ca koṭiguṇaṃ bhavet ।। vyatipātena yogena koṭikoṭiguṇaṃ bhavet ।।
cāpārke mūlasaṃyukte yadi somayutā kuhūḥ । nārāyaṇīti vikhyātā trikoṭikulam uddharet ।। tato api dviguṇā proktā karatoyānadījale ।। tataś caturguṇā proktā karatoyānadījale ।।
tato api phalabāhulyaṃ śivaśaktyoḥ prapūjanāt ।। sarvā raktavahā nadyaḥ karatoyāmbuvāhinī ।। kiṃ bahūktena deveśi muktis teṣāṃ kare sthitā ।। nṛṇāṃ pāpaharaṃ puṇyaṃ snānapānāc ca muktidam ।।
vārāṇasīsamo vāsaḥ pātakān mucyate naraḥ ।। anyatra pūjanād devi saṃdeho nāsti sundari ।। tatraiva jñānam āsādya muktiḥ syāt kevalāmalā ।। sarvapāpaharaṃ puṇyaṃ bhuvi pāvanam uttamam ।।
patanti tasya svargaḥ syād yāvad indrāś caturdaśa ।। viśeṣo lohinī yatra mṛttikā muktidāyinī ।। muktikṣetraṃ samākhyātaṃ mahāpātakanāśanam ।। saṃpūrṇamāghamāsaṃ tu snātvā viṣṇupuraṃ vrajet ।।
viprabhojanamātreṇa hy aśvamedhaphalaṃ labhet ।। vipraikabhojanād eva sarvayajñaphalaṃ labhet ।। koṭikoṭiguṇaṃ tatra pauṇḍrakṣetre ca sundari ।। viṣṇurūpadharāḥ pāpān muñcanti nātra saṃśayaḥ ।।
tatrārohaṇamātreṇa naro nārāyaṇo bhavet ।। atiguhyatamaṃ kṣetraṃ yatrāste bhārgavo muniḥ ।। kheṣu chhattraṃ na phaṇati phaṇī dvisvaro jīvalokaḥ kūpo dvīpaḥ kanakapatanaṃ pauṇḍrakṣetre adbhutāni ।। itthaṃ rāmo racayati padaṃ lakṣaṇānyūnaviṃśāny asmāt khyātaṃ sakalajagatāṃ śrīmahāsthānam etat ।।
devas tārakamārako api nitarāṃ jñānaṃ dadāty adbhutaṃ kaupaṃ yat paya eva tailavipulaṃ pauṇḍraṃ puraḥ pātu vaḥ ।। ity uttarapauṇḍrakhaṇḍe pauṇḍrakṣetramāhātmyam ।। sūta uvāca । bāhudāyāś ca tīre asmin jalaṃ sarvamalāpaham ।।
haramūrdhni sthitā gaṅgā sāparā karanirgatā ।। mantreṇānena vai snāyāt karatoyājale śubhe ।। dhanyāsi puṇyāsi saridvarāsi śrīkaṇṭhapāṇiprabhave namas te ।। snānād iyaṃ karajalā duritāni hanti jñānaṃ dadāti bhagavān iha tārakāriḥ ।।
sadānīrā mahāpuṇyā śītavāhinikā śubhā ।। aśvatthāmā kapivaro vāsudevaḥ svayaṃ vibhuḥ ।। sarve te paścime bhāge karatoyāsarittaṭe ।। rajohīnā mahāpuṇyā viśeṣaḥ siṃhabhāskare ।।
snānatarpaṇam āvaśyaṃ tadāpāraṃ vidhīyate ।। snātvā pītvā tathā nīraṃ pārāvāre na dūṣayet ।। tajjalasnānamātreṇa viṣṇuprītivivardhanam ।। tatrāste caṇḍikā devī lohinī yatra mṛttikā ।।
aho kṣetrasya māhātmyād brahmahatyāṃ vyapohati ।। vihāya karajāgaṅgā- narmadāyamunājalam ।। pāpaughān aviśeṣeṇa muñcanti nātra saṃśayaḥ ।। brahmalokam avāpnoti dinapāpān vinaśya vai ।।
durvṛttāḥ pāparahitā prapibanti bhavanti te ।। tatraiva viṣṇunilayaṃ sakalaṃ ca yajño jñānaṃ samādhivividhaṃ japasādhyasiddhiḥ ।। viṣṇupādodbhavā puṇyā yamunā ca sarasvatī ।। svarṇā campā vetravatī tathātreyī punarbhavā ।।
gotamī gomukhī revā tathā cirasarasvatī ।। āsāṃ nadīnāṃ ca jalaṃ sadaiva ca karāmbhasi ।। pauṇḍrān pradakṣiṇīkṛtya mucyate brahmahatyayā ।। trisandhyam ekasandhyaṃ vā śṛṇuyād vāpi yo naraḥ ।।
pretya yāti paraṃ sthānaṃ sarvāmalanivāraṇam ।। ity uttarapauṇḍrakhaṇḍe sūtaśaunakasaṃvāde paraśurāmaviracitaṃ karatoyāmāhātmyaṃ samāptam ।