ajñātamadhyāntasamudbhavāya sarvātmane sarvagatāya tasmai। praṇamya devāya manobhavāya khalīkṛtaṃ yena jagat samagram।। prajāpatir manmatha eva yasmāt kāmād vinā na prabhavaḥ prajānām। mahatsu sūkṣmeṣu ca so asti devaḥ sarvātmakaḥ sarvagataś ca yasmāt।।
yasmāt paran nāparam asti kiñcit saukṣmyān mahatvāc ca yataś ca nānyat। tenedam ekena manobhavena vyāptaṃ jagac chāṛṅgabhṛteva sarvam।। agamyagāmī bhagavān prajeśaḥ śroṇīsahasrāṅkatanuś ca śakraḥ। caturmukho yena kṛtaś ca śambhu samanmatho maṅgalam ādadhātu।।
bhagavān api śārṅgarathāṅgadharo bhagavat vam avāpa yataḥ। bahavo asya bhagā iti tena kṛtaṃ bhagavān iti nāma jagat prathitam।। sītāviyogena bahuni duḥkhāny āptāni rāmeṇa salakṣmaṇena। tānīha saṃsmṛtya kalau sahasrāṇy aṣṭau tathāṣṭau ca vivāhitāni।।
durbhagās tanayavarjitāś ca yā niḥsvasanti vanitāḥ pativratā। tāḥ kudaivavinipātayantritā nānyajanmajanitaiḥ suduskṛtaiḥ।। surabhikusumagandhais tarpayitvā dvijedrān śubhatithidivasarkṣe daivavitsaṃpradiṣṭe। ubhayakulaviśuddhe jñātaśīle surūpe prathamavayasi dadyāt kanyakāṃ yauvanasthe।।
puṣye divase athavā kṣaṇe vaivāhyeṣu ca bheṣu kārayet। ghaṭakāramṛdā sulakṣaṇām indrāṇīṃ kuśalena śilpinā।। kusumbharaktāmbarabhūṣaṇojjvalāḥ sādhvyaḥ surūpāḥ subhagāḥ kulodbhavāḥ। nadīṃ nayeyuḥ saro athavā taṭaṃ kanyām alaṅkṛtya sahendra jāyayā।।
sūrpeṇadikṣu pramadā baliṃ tā datvā sakālīyakagandhadigdhām। kusumbharaktāmbaraveṣṭitāṅgīṃ śacīsakāśaṃ pramadā nayeyuḥ।। dadhyodanena haviṣā madhunā ca kanyā saṃpūjya śakradayitāṃ ca salohastā । tūṣṇīṃ praṇamya śirasā gṛham eva yāyād devīṃ pragṛhya muditā niyataiś ca keśaiḥ।।
gṛhe stitāṃ tāṃ puruhūtapatnīṃ prāṅmadhyāstamayeṣu kanyā। sraggandhadhūpaiḥ pratipūjaṇec ca pāṇīgrahaṃ yāvad upāgateti।। tāṃbūlaṃ pravarāmbarāṇi ruciraṃ gītaṃ vibhūtyaś cayā। tasmād vacmi tadāptiyogyasamayo dharmārthakāmāya ca।।
uktaṃ janmani yat tad eva bhavitā yady aṅganānāṃ phalam। vyartho na tv ayam ādaraṃ pariṇaye tatkālalagnādigaḥ।। ajñātaṃ prathamaṃ pradhānam aparaṃ tadvyañjakaṃ yoṣitām। udvāhe niyati nayaty atibalād velāsamāyuk phalaiḥ।।
strīṇāṃ mānam ṛtuṃ vihāya munayo māṇḍavyaśiṣyā jaguḥ। āṣāḍhādicatuṣṭayena śubhadaṃ kaiś cit pradiṣṭaṃ dvijaiḥ।। śreṣṭhaṃ pakṣam uṣanti śuklam asitasyādyaṃ tribhāgaṃ tathā। riktāṃ projjhya tithiṃ tathā tv ayanayoḥ sandhiṃ ca śeṣāḥ śubhāḥ।।
āgneyagrahavāsareṣu kalahaḥ prītis tu satsūttamān । kaiścit stharyam uṣanti sauradivase cāndre samāpatnikam।। mṛgaśirasi maghāyāṃ hastamitrottarāsu svasananirṛtipūṣādhātṛdeveṣu coḍhā। bahusutaśukha dāsīvittasaubhāgyayuktā janayati paritoṣaṃ kanyakā bāndhavānām।।
ārdrādye bhacatuṣṭaye vidhavatā sāgneyayāmye smṛtā। śeṣeṣv akṣayadoṣaśokamaraṇaṃ vyādhyādyaniṣṭaṃ bahuḥ।। prītir janmasu tārakāsu parataḥ sañjñānurūpaṃ phalam। candre copacayā ādyasaptamagate saubhāgyasaukhyāptayaḥ।।
hārītababhrū dvijadevalaś ca viṣṭi vinā anyat karaṇaṃ praśastam।। tithidinakaraṇarkṣalagnavīryaṃ paricayam āha parāśaraḥ krameṇa। tithir iti balabān vadanti gargāḥ karaṇabalād divaso api bhāguriś ca। dinakaraṇabalād bhṛgur bhavīryaṃ balam udayasya jagāda jīvaśarmā।।
karaṇabhatithayo ardhabhuktabhogāḥ svaphalakarā na bhavanti tatra sāmye। karaṇatithivāsarodayānāṃ caraṇavivṛtthir anukramāt phalānām।। ṣaṭkāṣṭake maraṇavairaviyogadoṣā dvir dvādaśe nidhanatā aprajātā trikoṇe। prītiḥ parā nigaditā samasaptakeṣu śeṣeṣv anekavidhasaukhyasutārthasaṃpat।।
ekādhipatyam avalokya ca vaśyarāśim। stārā bhaved yadi parasparato anukūlā।। daurbhāgyaṃ guruṇā sitena sahite candreṇa sāpatnikā। vyādhyair mṛtyur aṇaṃgrahair bahuvidhā dīkṣā pravāsāḥ śubhaiḥ।।
kriye kumāreṣv anuraktacittā vihīnavittā gavi govratā ca। kuladvayānandakarī tṛtīye kulīralagne kulaṭā nṛśaṃsā।। harau prasūtā sakṛd āśritā pituḥ patipriyā ati śvaśurasya ṣaṣṭhabhe। tulādimānārthavatī tulādhare tathālini krandati nityam asthirā।।
dhanuṣi kulaṭā tatpūrvārddhe satīty apare jaguḥ। mṛgajhaṣaghaṭeṣv anyāśaktā jarām upagacchati।। dvipadabhavanaprāpī yo aṃśaḥ sa śubho anyagṛhodaye। dvipadabhavaneṣv apy anyāṃśā na bhavanti śubhāvahā।।
bhānur mṛtyur na bahudhanatāṃ bhartṛdāyād avittaṃ bandhudhvaṃsaṃ tanayavirahaṃ bhartṛvṛddhiṃ parāṃ ca। vaidhavyaṃ syān na laghumaraṇaṃ dharmahāniṃ viśīlaṃ lābhānekān vyayam api dadāty udgamarkṣāt krameṇa।। śaśiny aśvā sārthā tad anu śubhatā bāndhavahitā viputrā bandhyārtā bhavati sasapatnā āśunidhanā। janitrī kanyānām atha vihatakarmā atidhaninī vyayāśaktety eke jagur aśubhadā bandhuṣu jale।।
mṛtyur naiḥsvaṃ sārthatā bandhuvairaṃ na syuḥ putrā bhartṛvṛddhiṃ kumaitrīm। raktasrāvo nānukulye ca bhartuḥ kravyācchailyaṃ svāptināśaṃ ca bhaume।। bhartṛvratā sugṛhiṇī patipakṣapūjyā bandhvarcitā bahusutā vijitāripakṣā। bandhyā vyasur niyamadānakṛśāṅgavittā māyāvatī dhanavatī vyayanīya saumye।।
patyuḥ priyā ati dhaninī muditā dhanyāḍhyā putrānvitā hataparā na sameti bhartā। kṣīṇāyuṣā śubharatā śubhasiddhakāryā svāyānvitā tadubhayopakṛtā ca jīve।। suputrā vairāḍhyā tad anu kulaṭā kṣipranidhanā। bhavaty āyaprāyā kṣapitavibhavā ceti bhṛguṇā।।
hṛdrogā''rtā vinihataparā garbhavisrāvaśīlā।। pānair arthān nayati vilayaṃ prāvilagnāt krameṇa।। saumyā vyayāstanidhanaṃ tryaribhaṃ ca śukre hitvā sthitas tridhanalābhagataḥ śaśāṅkaḥ। pāpā triṣaḍnidhanalābhagatā vivāhe hitvā aṣṭamaṃ kṣitijam iṣṭaphalāni dadyuḥ।।
sutahibukaviyadvilagnadharmeṣv amaragurur yadi dānavārcito vā। yad aśubham upayāti tac chubhatvaṃ śubham api vṛddhim upaiti tatprabhāvāt।। aniṣṭasthānasaṃstho api praśastaphaladaḥ śaśiḥ। saumyabhāge adhimitraṇa balinā cen nirīkṣtaḥ।।
naragrahabale strīṇāṃ pumān bhavati ballabhaḥ। viparīte aṅganā bhartur arthād anyat prakalpayet।। śukrasūryāstapatiṣu śatrubhe vā tadaṃśake। virodhamūḍhā yāty āśu śvasruśvasurabhartṛṣu।।
vilagnāṃśaḥ svanāthena yady udvāhe na dṛśyate। puṃvināśas tato astāṃśe yady evaṃ yoṣitas tathā।। gurusitayor uccagayor ekatame vā vilagnage kanyā। rājñi bhavaty asaṃśayam eva gurusaumyayoś coḍhā।।
svajāmitrodaye lagne śubhe kāryā caturthikā। svavarṇasadṛśā jārās tryādyair ekarkṣasaṃsthitaiḥ।। carabhavanagataṃ vihāya satyaḥ śaśinam uvāca śubhapradaṃ vivāhe। munivacanavirodhi tac ca sūtre na tu kathite pavanarkṣavaiśvadeve।।
rāśyudgamadvādaśarāśicakre yuktā vivāhā munibhiḥ pradiṣṭā। nāmāni cakre grahayogalagne śrīdevakīrtiḥ śṛṇu tasya ca āryā।। nando bhadro jīvo jīmūtaḥ sthāvaro jayo vijayaḥ। vyālo rasātalamukhaḥ kṣayas tamo antyo vivāhagaṇaḥ।।
saumye vilagne nandaḥ śukre bhadras tathā gurau jīvaḥ। ādyantau jīmūtaḥ sthāvara iti madhyamāntyābhyām।। saumyair atha tair vā ravibhaumaśanaiścaraiḥ kramaśaḥ। saumyaiḥ jñeyā saumyā krūrāḥ kruraiḥ samākhyātā।।
dinakarayogād vyālo bhaumena rasātalaḥ kṣayaḥ śaninā। tamasā tamo nirukto athāntye keto kṛtāntaś ca।। triṣu nandādiṣu rājñī caturṣu cātaḥ paraṃ mahādevī। vyālādyeṣu ca pañcaṣu vidhavāḥ śocyā daridrāś ca।।
anadhikṛtaḥ śubhakṛt syād ete candro anyathā adhikṛtaḥ। tasmāt vivāhasamaye na kena cit saṅgataḥ śaśī dhanyaḥ।। sapta te śaśiyogā saumyā saha sarvakarmasiddhikarāḥ। aśubhaphaladās tu pāpaiḥ patyudvahane vivarjyās te।।
tasmād etān yogān matimāṃ sañcivtya sarvakāryeṣu। ūḍhā nande kanyā devīśabdaṃ samāpnuyād acirāt।। bhavati narendrajananī bhartuḥ prāṇaiḥ priyā caiva। bhadre pāṇigrahaṇe yadi nāma kumārikā samupayāti।।
sā tvaritān nṛpaśabdaṃ karoti bhārtuḥ kulasyāpi। pariṇītā jīvākhye kanyā vijayāya kīrtyate bhartuḥ।। prāpnoti sā trivargaṃ kuladvayaṃ cāpi nandayati। jīmūte pariṇītā vipulān bhogān mahāphalān bhuktvā।।
dṛṣdvā ca naptṛtanayān sahabhartā devatvam। sthāvarayoge kanyā pāṇigraham etya vipulam aiśvaryam।। bhartur nidhānalābhān prāpya kulasyonnatiṃ kurute। pāṇigraham etya jaye jaghanyakulajāpi bhartur aiśvaryam।।
āvahati sadā kanyā niṣevyamānā sapatnībhiḥ। vijayāṃ prāpyodvāhaṃ prāpnoti sutān yaśo arthalābhaṃ ca।। vaṃśasya ca pratiṣṭhāṃ parato maraṇāc ca suralokam। vyāle vyālākārā pāṇigraham eti kanyakā daivāt।।
dāridryāmayayuktā naikasmin puṃsi sā ramate। pātālanāmani gatā pāṇigrahaṇe ca pañcamān māsāt।। sā prāpya doṣam atulaṃ paraḥ prāṇān parityajati। kṣayam āsādyodvāhaṃ kanyā pakṣadvayāt patiṃ hatvā।।
nīcena tu saha bhartrā kṣapayati jārāgninā gotram। pāṇigrahas tamasi cel lakṣaṇaguṇavittato api sampannā।। saptati rātrāt kṣapayati yady api jātā surendreṇa। yadi khalu kṛtāntayoge pariṇayam āyati kanyakā daivāt।।
sā śvasurabandhuvargaṃ kṣapayaty acireṇa kālena। ātmopekṣakapoṣakavadhakā iti rāśayo arthato abhihitaḥ।। ebhyaḥ śubham aśubhaṃ vā nirdeśyā janmalagnābhyām। ātmeti janmalagnaṃ pañcama navamaṃ ca kīrtitaṃ tasmāt।।
dviṣaṭkadaśamabhavanam upekṣakākhyaṃ vinirdiṣṭam।। duścikyaṃ jāmitraṃ caikādaśakaṃ ca poṣakaṃ jñeyam।। dvādaśanidhanacaturthaṃ vadhakākhyaṃ śāstranirdiṣṭam। hitvā śaśāṅkaṃ yadi sapta saumyaiḥ pañcāśubhaiḥ kiṃ kathitā na saptā।।
dvitryādiyogān parihṛtya kasmān noktaṃ śataṃ trighanaṃ vilagne। deśācāras tāvad ādau vicintyo deśe deśe yā sthiti saiva kāryā।। lokadviṣṭāṃ paṇḍitā varjayanti daivajño api lokamārgeṇa yāyāt। bṛhaspatau gocaraśobhanasthe vivāham icchanti ca dakṣiṇātyāḥ।
ravau śubhasthe ca vadanti gauḍā na gocaro mālavake pramāṇam।। harau prasupte na ca dakṣiṇāyane na caitramāse na ca puṣyasaṃjñite। tithau ca rikte śaśini kṣayaṅgate ravīndubhaumārkidineṣu cāśubham।। vyatipātahataṃ dinatrayaṃ vyatipātena samaṃ ca vaidhṛtim।।
tad api sphuṭapātadarśane dviguṇaṃ yadi vā na niścitam। vyatipātavyāghātaḥ ṣaṣṭhe daśame ca vaidhṛtaṃ dhiṣṇye।। vikṣobhaṇagaṇḍāntāv atidhṛtisaṃkhye ca vyāghātaḥ। tad idaṃ vyatipātaṃ ca kathayanti uttaradiksthitājanāḥ।।
vyatipātavad ākulasthitaṃ bahusiddhāntaviśeṣakāraṇe। tathottarāḥ sākalasannikṛṣṭā māṇḍavyamātīyatusārddhakeṣu।। khaśeṣu hūṇeṣu na bāhlikeṣu vā na, kāṇadeśeṣu na gopabhojāḥ। ekādaśoktāni śubhāni bhāni śeṣāṇy aniṣṭāni vivāhakāle।।
tatrāgni tārā śaśivīryayuktā triṃśan muhūrtāś ca vicintanīyāḥ। tulādharastrīmithunād vivāha lagne sthitā pāpaphalā na cānye।। triṃśāṃśakadvādaśabhāgabhedair dreṣkāṇahorāpramukhair vicintyaḥ। māse nāṣṭāu viṣṭiduṣṭāni bhāni tatrāpy eke rātrim āhur dinaṃ ca।।
tithyarddhe antye prāptināśau ca viṣṭe cāndraṃ mānaṃ viṣṭihetu na śeṣam। prācyāḥ prāyoḥ nyūnavarṇāḥ sagopāḥ saṃdhyākālaṃ prāhur iṣṭaṃ na śeṣam।। yāvac chāntaṃ gorajo nābhyupeti tāvat teṣāṃ cittaśuddhir vivāhe। sodvāhe sundarīṇāṃ vipuladhanasutāś cāyurārogyasaṃpat।।
khyātaḥ puṃsāṃ sukhārthaṃ śamayati duritāni utthitaṃ gorajas tu। kulasya deśasya ca cittavṛttir na khaṇḍaniyā viduṣā kadācit।। dosaḥ pratisyāyakṛto api yo atra saṃbhāvyate jyautiṣikasya so ajñaiḥ। śāstraśarīram abudhvā bahudhā jalpanti yady api nānumatam।।
kāṇānāṃ viṣayagataḥ prājño nimilayen netram। evaṃ vivāhasamaye gamane praveśe kāryeṣu maṅgalayuteṣv athavā pareṣu।। doṣaṃ kuśikṣitakudaivavido vadanti rāgeṇa vā paṭudhiyo namo astu tebhyaḥ। gocaraśuddhāv induṃ kanyāyā yatnataḥ śubhaṃ vīkṣya।।
tigmakiraṇaś ca puṃsaḥ śeṣair avarṇair api vivāhaḥ। na sakalaguṇasaṃpal labhyate alpair ahobhir bahutaraguṇayogaṃ yojayet maṅgaleṣu।। prabhavati na hi doṣo bhūribhāve guṇānāṃ salilalava ivāgneḥ saṃpradīptendhanasya। guṇaśatam api doṣaḥ kaścid eko api vṛddhaḥ kṣapayati yadi nānyat tadvirodhiguṇo asti।
ghaṭam api paripūrṇaṃ pañcagavyasya śaktyā malinayati surāyā bindur eko api sarvam।। kṛtakautukamaṅgalo varo madhuparkādyaśanād anantaram।। jvalitāgnisamakṣamaṅgalaṃ yad avāpnoti śubhāśubhaṃ ca tam।। cakre varāhamihiraḥ praṇipatya sādhūn samyak vivāhapaṭalaṃ pṛthutāṃ vihāya।
pūrvaṃ ca yad yuvatijanmavidhau mayoktaṃ saṃcintya tac ca sadasatparikalpanīyam।।