। samyag-jñāna-pūrvikā sarva-puruṣa-artha-siddhir iti tad vyutpādyate। dvividhaṃ samyag-jñānam। pratyakṣam anumānaṃ ca iti।
tatra pratyakṣaṃ kalpanā apoḍham abhrāntam। abhilāpa-saṃsarga-yogya-pratibhāsā pratītiḥ kalpanā। tayā rahitaṃ timira-āśubhramaṇa-nauyāna-saṃkṣobha-ādy-anāhita-vibhramaṃ jñānaṃ pratyakṣam। tat caturvidham।
indriya-jñānam। sva-viṣaya-anantara-viṣaya-sahakāriṇā indriya-jñānena samanantarapratyayena janitaṃ tan manovijñānam। sarva-citta-caittānām ātma-saṃvedanam। bhūta-artha-bhāvanā-prakarṣa-paryantajaṃ yogijñānaṃ ca iti।
tasya viṣayaḥ svalakṣaṇam। yasya arthasya saṃnidhāna-asaṃnidhānābhyāṃ jñāna-pratibhāsa-bhedas tat svalakṣaṇam। tad eva paramārthasat। arthakriyāsāmarthya-lakṣaṇatvād vastunaḥ।
anyat sāmānyalakṣaṇam। so anumānasya viṣayaḥ। tad eva ca pratyakṣaṃ jñānaṃ pramāṇa-phalam। artha-pratīti-rūpatvāt।
artha-sārūpyam asya pramāṇam। tad-vaśād artha-pratīti-siddher iti। anumānaṃ dvividhā। svārthaṃ parārthaṃ ca।
tatra svārthaṃ trirūpāl liṅgād yad anumeye jñānaṃ tad anumānam। pramāṇa-phala-vyavasthā atra api pratyakṣa-vat। trairūpyaṃ punar liṅgasya anumeye sattvam eva, sapakṣa eva sattvam, asapakṣe ca asattvam eva niścitam। anumeyo atra jijñāṣita-viśeṣo dharmī।
sādhya-dharma-sāmānyena samāno arthaḥ sapakṣaḥ। na sapakṣo asapakṣaḥ। tato anyas tad-viruddhas tad-abhāvaś ca iti। trirūpāṇi ca trīṇy eva liṅgāni।
anupalabdhiḥ svabhāvaḥ kāryaṃ ca iti। tatra anupalabdhir yathā, na pradeśa-viśeṣe kvacid ghaṭaḥ, upalabdhi-lakṣaṇa-prāptasya anupalabdher iti । upalabdhi-lakṣaṇa-prāptir upalambha-pratyaya-antara-sākalyaṃ svabhāva-viśeṣaś ca। yaḥ svabhāvaḥ satsv anyeṣu upalambha-pratyayeṣu san pratyakṣa eva bhavati sa svabhāva-viśeṣaḥ।
svabhāvaḥ sva-sattā-mātra-bhāvini sādhya-dharme hetuḥ। yathā vṛkṣo ayaṃ śiṃśapātvād iti। kāryaṃ yathā vahnir atra dhūmād iti। atra dvau vastu-sādhanau। ekaḥ pratiṣedha-hetuḥ ।
svabhāvapratibandhe hi saty artho arthaṃ gamayet। tad-apratibaddhasya tad-avyabhicāra-niyama-abhāvāt। sa ca pratibandhaḥ sādhye arthe liṅgasya। vastutas tādātmyāt tadutpatteś ca।
atad-svabhāvasya atadutpatteś ca tatra apratibaddha-svabhāvatvāt। te ca tādātmya-tadupattī svabhāva-kāryayor eva iti tābhyām eva vastu-siddhiḥ। pratiṣedha-siddhir api yathoktāyā eva anupalabdheḥ। sati vastuni tasyā asambhavāt।
anyathā ca anupalabdhi-lakṣaṇa-prāpteṣu deśa-kāla-svabhāva-viprakṛṣṭeṣv artheṣv ātma-pratyakṣa-nivṛtter abhāva-niścaya-abhāvāt। amūḍha-smṛti-saṃskārasya atītasya vartamānasya ca pratipattṛ-pratyakṣasya nivṛttir abhāva-vyavahāra-pravartanī। tasyā eva abhāva-niścayāt। sā ca prayoga-bhedād ekadaśa-prakārā।
svabhāva-anupalabdhir yathā, na atra dhūma upalabdhi-lakṣaṇa-prāptasya anupalabdhir iti। kārya-anupalabdhir yathā, na iha apratibaddha-sāmarthyāni dhūma-kāraṇāni santi dhūma-abhāvād iti। vyāpaka-anupalabdhir yathā, na atra śiṃśapā, vṛkṣa-abhāvād iti। svabhāva-viruddha-upalabdhir yathā, na atra śīta-sparśo vahner iti।
viruddha-kārya-upalabdhir yathā, na atra śīta-sparśo dhūmād iti। viruddha-vyāpta-upalabdhir yathā, na dhūma-bhāvī bhūtasya api bhāvasya vināśaḥ, hetv-antara-apekṣaṇād iti। kārya-viruddha-upalabdhir yathā, na iha apratibaddha-sāmarthyāni śīta-kāraṇāni santi, vahner iti। vyāpaka-viruddha-upalabdhir yathā, na atra tuṣāra-sparśo vahner iti।
kāraṇa-anupalabdhir yathā, na atra dhūmo vahny-abhāvād iti। kāraṇa-viruddha-upalabdhir yathā, na asya roma-harṣa-ādi-viśeṣāḥ, saṃnihita-dahana-viśeṣatvād iti। kāraṇa-viruddha-kārya-upalabdhir yathā, na roma-harṣa-ādi-viśeṣa-yukta-puruṣavān ayaṃ pradeśaḥ, dhūmād iti। ime sarve kārya-anupalabdhy-ādayo daśa-anupalabdhi-prayogāḥ svabhāva-anupalabdhau saṃgraham upayānti।
pāraṃparyeṇa arthāntara-vidhi-pratiṣedhāyāṃ prayoga-bhede api। prayoga-darśana-abhyāsāt svayam apy evaṃ vyavaccheda-pratītir bhavati iti svārthe apy anumāne asyāḥ prayoga-nirdeśaḥ। sarvatra ca asyām abhāva-vyavahāra-sādhanyām anupalabdhau yeṣāṃ svabhāva-viruddha-ādīnām upalabdhyā kāraṇa-ādīnām anupalabdhyā ca pratiṣedha uktas teṣām upalabdhi-lakṣaṇa-prāptānām। eva upalabdhir anupalabdhiś ca veditavyā।
anyeṣāṃ virodha-kāryakāraṇabhāva-siddheḥ। pramāṇa-nivṛttav apy artha-abhāva-asiddher iti। trirūpa-liṅga-ākhyānaṃ parārtham anumānam। kāraṇe kārya-upacārāt।
tad dvividham। prayoga-bhedāt। sādharmya-vaidharmya-vacana iti। na anayor arthataḥ kaścid bhedaḥ।
anyatra prayoga-bhedāt। tatra sādharmyavat prayogaḥ yad upalabdhi-lakṣaṇa-prāptaṃ sann na upalabhyate so asad-vyavahāra-viṣayaḥ siddhaḥ, yathā anyaḥ kaścid dṛṣṭaḥ śaśa-viṣāṇa-ādiḥ। na upalabhyate ca kaścit pradeśa-viśeṣa upalabdhi-lakṣaṇa-prāpto ghaṭa ity anupalabdhi-prayogaḥ। tathā svabhāvahetoḥ prayogaḥ yat sat tat sarvam anityam, yathā ghaṭa-ādir iti śuddhasya svabhāvahetoḥ prayogaḥ। yad utpattimat tad anityam iti svabhāvabhūta-dharma-bhedena svabhāvasya prayogaḥ।
yat kṛtakaṃ tad anityam ity upādhi-bhedena। apekṣita-para-vyāpāro hi bhāvaḥ svabhāva-niṣpattau kṛtaka iti। evaṃ pratyaya-bhedabheditva-ādayo api draṣṭavyāḥ। sann utpattimān kṛtako vā śabda iti pakṣa-dharma-upadarśanam।
sarva ete sādhana-dharmā yathāsvaṃ pramāṇaiḥ। siddha-sādhana-dharma-mātra-anubandha eva sādhya-dharmo avagantavyāḥ। tasya eva tat। svabhāvasya ca hetutvāt। vastutas tayos tādātmyam।
tan-niṣpattāv aniṣpannasya tat-svabhāvatva-abhāvāt। vyabhicāra-sambhavāc ca। kāryahetoḥ prayogaḥ yatra dhūmas tatra agniḥ, yathā mahānasa-ādau। asti ca iha dhūma iti। iha api siddha eva kāryakāraṇabhāve kāraṇe sādhye kāryahetur vaktavyaḥ।
vaidharmyavataḥ prayogaḥ yat sad upalabdhi-lakṣaṇa-prāptaṃ tad upalabhyata eva, yathā nīla-ādi-viśeṣaḥ। na ca evam iha upalabdhi-lakṣaṇa-prāptasya sata upalabdhir ghaṭasya ity anupalabdhi-prayogaḥ। asaty anityatve na asty eva sattvam utpattimattvaṃ kṛtakatvaṃ vā। saṃś ca śabda utpattimān kṛtako vā iti svabhāvahetoḥ prayogaḥ। asaty agnau na bhavaty eva dhūmaḥ। atra ca asti dhūma iti kāryahetoḥ prayogaḥ। sādharmyeṇa api hi prayoge arthād vaidharmya-gatir iti।
asati tasmin sādhyena hetor anvaya-abhāvāt। tathā vaidharmyeṇa apy anvaya-gatiḥ। asati tasmin sādhya-abhāve hetv-abhāvasya asiddheḥ। na hi svabhāvapratibandhe asaty ekasya nivṛttav aparasya niyamena nivṛttiḥ।
sa ca dviprakāraḥ sarvasya। tādātmya-lakṣaṇas tadutpatti-lakṣaṇaś ca ity uktam। tena hi nivṛttiṃ kathayatā pratibandho darśanīyaḥ। tasmāt nivṛtti-vacanam ākṣipta-pratibandha-upadarśanam eva bhavati। yac ca pratibandha-upadarśanaṃ tad eva anvaya-vacanam ity ekena api vākyena anvaya-mukhena vyatireka-mukhena vā prayuktena sapakṣa-asapakṣayor liṅgasya sadasattva-khyāpanaṃ kṛtaṃ bhavati iti na avaśyaṃ vākya-dvaya-prayogaḥ। anupalabdhāv api yat sad upalabdhi-lakṣaṇa-prāptaṃ tad upalabhyata eva ity ukte, anupalabhyamānaṃ tādṛśam asad iti pratīter anvaya-siddheḥ। dvayor apy anayoḥ prayogayor na avaśyaṃ pakṣa-nirdeśaḥ।
yasmāt sādharmyavat-prayoge api yad upalabdhi-lakṣaṇa-prāptaṃ san na upalabhyate so asad-vyavahāra-viṣayaḥ। na upalabhyate ca atra upalabdhi-lakṣaṇa-prāpto ghaṭa ity ukte sāmarthyād eva na iha ghaṭa iti bhavati। tathā vaidharmyavat-prayoge api yaḥ sad-vyavahāra-viṣaya upalabdhi-lakṣaṇa-prāptaḥ, sa upalabhyata eva। na tathā atra tādṛśo ghaṭa upalabhyata ity ukte sāmarthyād eva na iha sad-vyavahāra-viṣaya iti bhavati। kīdṛśaḥ punaḥ pakṣa iti nirdeśyaḥ। svarūpeṇa eva svayam iṣṭo anirākṛtaḥ pakṣa iti।
svarūpeṇa iti sādhyatvena iṣṭaḥ। svarūpeṇa eva iti sādhyatvena eva iṣṭo na sādhanatvena api। yathā śabdasya anityatve sādhye cākṣuṣatvaṃ hetuḥ, śabde asiddhatvāt sādhyam। na punas tad iha sādhyatvena eva iṣṭam, sādhanatvena abhidhānāt। svayam iti vādinā।
yas tadā sādhanam āha। etena yady api kvacic śāstre sthitaḥ sādhanam āha tac śāstrakāreṇa tasmin dharmiṇy aneka-dharma-abhyupagame api yas tadā tena vādinā dharmaḥ svayaṃ sādhayitum iṣṭaḥ, sa eva sādhyo na itara ity uktaṃ bhavati। iṣṭa iti yatra arthe vivādena sādhanam upanyastaṃ tasya siddhim icchatā so anukto api vacanena sādhyaḥ। tad adhikaraṇatvād vivādasya।
yathā parārthaś cakṣur-ādayaḥ saṃghātatvāc śayana-āsana-ādy-aṅga-vad iti। atra ātma-arthā ity anuktāv apy ātma-arthatā sādhyā। tena na ukta-mātram eva sādhyam ity uktaṃ bhavati। anirākṛta iti, etal-lakṣaṇa-yoge api yaḥ sādhayitum iṣṭo apy arthaḥ pratyakṣa-anumāna-pratīti-sva-vacanair nirākriyate, na sa pakṣa iti pradarśana-artham। tatra pratyakṣa-nirākṛto yathā, aśrāvaṇaḥ śabda iti। anumāna-nirākṛto yathā, nityaḥ śabda iti।
pratīti-nirākṛto yathā, acandraḥ śaśī iti। sva-vacana-nirākṛto yathā, na anumānaṃ pramāṇam। iti catvāraḥ pakṣābhāsā nirākṛtā bhavanti। evaṃ siddhasya, asiddhasya api sādhanatvena abhimatasya, svayaṃ vādinā tadā sādhayitum aniṣṭasya, ukta-mātrasya ca viparyayeṇa sādhyaḥ। tena eva svarūpeṇa abhimato vādina iṣṭo anirākṛtaḥ pakṣa iti pakṣa-lakṣaṇam anavadyaṃ darśitaṃ bhavati।
trirūpaliṅga-ākhyānaṃ parārtha-anumānam ity uktam। tatra trayāṇāṃ rūpāṇām ekasya api rūpasya anuktau sādhanābhāsaḥ। uktāv apy asiddhau sandehe vā pratipādya-pratipādakayoḥ। ekasya rūpasya dharmi-sambandhasya asiddhau sandehe vā asiddho hetvābhāsāḥ। yathā, anityaḥ śabda iti sādhye cākṣuṣatvam ubhaya-asiddham।
cetanās tarava iti sādhye sarva-tvag-apaharaṇe maraṇaṃ prativādy-asiddham, vijñāna-indriya-āyur nirodha-lakṣaṇasya maraṇasya anena abhyupagamāt, tasya ca taruṣv asambhavāt। acetanāḥ sukha-ādaya iti sādhye utpattimatvaṃ vā sāṃkhyasya svayaṃ vādino asiddham। tathā svayaṃ tad-āśrayaṇasya vā sandehe asiddhaḥ। yathā bāṣpa-ādi-bhāvena sandihyamāno bhūta-saṃghāto agni-siddhāv upadiśyamānaḥ sandigdha-asiddhaḥ।
yathā iha nikuñje mayūraḥ kekāyitād iti। tad-āpāta-deśa-vibhrame। dharmy-asiddhāv apy asiddhaḥ, yathā sarvagata ātmā iti sādhye sarvatra upalambhamāna-guṇatvam। tathā ekasya rūpasya asapakṣe asattvasya asiddhāv anaikāntiko hetvābhāsaḥ।
yathā śabdasya anityatva-ādike dharme sādhye prameyatva-ādiko dharmaḥ sapakṣa-vipakṣayoḥ sarvatra ekadeśe vā vartamānaḥ। tathā, asya eva rūpasya sandehe apy anaikāntika eva। yathā asarvajñaḥ kaścid vivakṣitaḥ puruṣo rāga-ādimān vā sādhye vaktṛtva-ādiko dharmaḥ sandigdha-vipakṣa-vyāvṛttikaḥ। sarvajño vaktā na upalabhyate ity evaṃprakārasya anupalambhasya adṛśya-ātma-viṣayatvena sandeha-hetutvāt। tato asarvajña-viparyayād vaktṛtva-āder vyāvṛttiḥ sandigdhā।
vaktṛtva-sarvajñatvayor virodha-abhāvāc ca yaḥ sarvajñaḥ sa vaktā na bhavati ity adarśane api vyatireko na sidhyati sandehāt। dvividho hi padārthānāṃ virodhaḥ। avikala-kāraṇasya bhavato anyabhāve abhāvād virodha-gatiḥ। śīta-uṣṇa-sparśa-vat।
paraspara-parihāra-sthita-lakṣaṇatayā vā bhāva-abhāva-vat। sa ca dvividho api virodho vaktṛtva-sarvajñatvayor na sambhavati। na ca aviruddha-vidher anupalabdhāv apy abhāva-gatiḥ। rāga-ādīnāṃ vacana-ādeś ca kāryakāraṇabhāva-asiddheḥ।
arthāntarasya ca akāraṇasya nivṛttau na vacana-āder nivṛttiḥ। iti sandigdha-vyatireko anaikāntiko vacana-ādiḥ। dvayo rūpayor viparyaya-siddhau viruddhaḥ। kayor dvayoḥ।
sapakṣe sattvasya, asapakṣe ca asattvasya, yathā kṛtakatvaṃ prayatnānantarīyakatvaṃ ca nityatve sādhye viruddho hetvābhāsaḥ। anayoḥ sapakṣe asattvam, asapakṣe ca sattvam iti viparyaya-siddhiḥ। etau ca sādhya-viparyaya-sādhanād viruddhau। nanu ca tṛtīyo api iṣṭa-vighāta-kṛd viruddhaḥ।
yathā parārthāś cakṣur-ādayaḥ saṃghātatvāc śayana-āsana-ādy-aṅga-vad iti। tad iṣṭa-saṃhata-pārārthya-viparyaya-sādhanād viruddhaḥ। sa iha kasmān na uktaḥ। anayor antarbhāvāt।
na hy ayam ābhyāṃ sādhya-viparyaya-sādhanatvena bhidyate। na hi iṣṭa-uktayoḥ sādhyatvena kaścid viśeṣa iti। dvayo rūpayor ekasya asiddhāv aparasya ca sandehe anaikāntikaḥ। yathā vīta-rāgaḥ kaścit sarvajño vā, vaktṛtvād iti। vyatireko atra asiddhaḥ, sandigdho anvayaḥ।
sarvajña-vīta-rāgayor viprakarṣād vacana-ādes tatra sattvam asattvaṃ vā sandigdham। anayor eva dvayo rūpayoḥ sandehe anaikāntikaḥ। yathā sātmakaṃ jīvaccharīraṃ prāṇa-ādimattvād iti। na hi sātmaka-nirātmakābhyām anyo rāśir asti yatra ayaṃ prāṇa-ādir vartate।
ātmano vṛtti-vyavacchedābhyāṃ sarva-saṃgrahād। na apy anayor ekatra vṛtti-niścayaḥ। sātmakatvena anātmakatvena vā prasiddhe prāṇa-āder asiddheḥ। tasmāj jīvaccharīra-sambandhī prāṇa-ādiḥ sātmakād anātmakāc ca sarvasmād vyāvṛttatvena asiddhes tābhyāṃ na vyatiricyate।
na tatra anveti। ekātmany apy asiddheḥ। na api sātmakād anātmakāc ca tasya anvaya-vyatirekayor abhāva-niścayaḥ। eka-abhāva-niścayasya apara-bhāva-niścaya-nāntarīyakatvāt।
anvaya-vyatirekayor anyonya-vyavaccheda-rūpatvāt। tata eva anvaya-vyatirekayoḥ sandehād anaikāntikāḥ। sādhya-itarayor ato niścaya-abhāvāt। evam eṣāṃ trayāṇāṃ rūpāṇām ekaikasya dvayor dvayor vā rūpayor asiddhau sandehe vā yathāyogam asiddha-viruddha-anaikāntikās trayo hetvābhāsāḥ। viruddhāvyabhicāry api saṃśaya-hetur uktaḥ। sa iha kasmān na uktaḥ।
anumāna-viṣaye asambhavāt। na hi sambhavo asti kārya-svabhāvayor ukta-lakṣaṇayor anupalambhasya ca viruddhatāyāḥ। na ca anyo avyabhicārī। tasmād avastu-darśana-bala-pravṛttam āgama-āśrayam anumānam āśritya tad-artha-vicāreṣu viruddhāvyabhicārī sādhana-doṣa uktaḥ।
śāstrakārāṇām artheṣu bhrāntyā viparīta-svabhāva-upasaṃhāra-sambhavāt। na hy asya sambhavo yathāvasthita-vastu-sthitiṣv ātma-kārya-anupalambheṣu। tatra udāharaṇam yat sarva-deśa-avasthitaiḥ sva-sambandhibhir yugapad abhisambadhyate tat sarvagatam, yathā ākāśam। abhisambadhyate ca sarva-deśa-avasthitaiḥ sva-sambandhibhir yugapat sāmānyam iti। tat-sambandhi-svabhāva-mātra-anubandhinī tad-deśa-saṃnihita-svabhāvatā।
na hi yo yatra na asti tad-deśam ātmanā vyāpnoti iti svabhāvahetu-prayogaḥ। dvitīyo api prayogaḥ yad upalabdhi-lakṣaṇa-prāptaṃ san na upalabhyate na tat tatra asti। tad yathā, kvacid avidyamāno ghaṭaḥ। na upalabhyate ca upalabdhi-lakṣaṇa-prāptaṃ sāmānyaṃ vyakty-antarāleṣv iti। ayam anupalambhaḥ svabhāvaś ca paraspara-viruddha-artha-sādhanād ekatra saṃśayaṃ janayataḥ। trirūpo hetur uktaḥ। tāvatā ca artha-pratītir iti na pṛthag dṛṣṭānto nāma sādhana-avayavaḥ kaścid। tena na asya lakṣaṇaṃ pṛthag ucyate gata-arthatvāt। hetoḥ sapakṣa eva sattvam asapakṣāc ca sarvato vyāvṛttī rūpam uktam abhedena। punar viśeṣeṇa kārya-svabhāvayor ukta-lakṣaṇayor janma-tan-mātra-anubandhau darśanīya-avaktau। tac ca darśayatā, yatra dhūmas tatra agniḥ, asaty agnau na kvacid dhūmo yathā mahānasa-itarayoḥ, yatra kṛtakatvaṃ tatra anityatvam, anityatva-abhāvo kṛtakatva-asambhavo yathā ghaṭa-ākāśayoḥ, iti darśanīyam। na hy anyathā sapakṣa-vipakṣayoḥ sadasattve yathokta-prakāre śakye darśayitum। tat kāryatā-niyamaḥ kārya-liṅgasya svabhāva-liṅgasya ca svabhāvena vyāptiḥ। asmiṃś ca arthe darśite darśita eva dṛṣṭānto bhavati। etāvān mātra-rūpatvāt tasya iti।
etena eva dṛṣṭānta-doṣā api nirastā bhavanti। yathā nityaḥ śabdo amūrtatvāt। karma-vat paramāṇu-vad ghaṭa-vad iti। ete dṛṣṭāntābhāsāḥ sādhya-sādhana-dharma-ubhaya-vikalāḥ। tathā sandigdha-sādhya-dharma-ādayaś ca, yathā rāga-ādimān ayaṃ vacanād rathyā-puruṣa-vat। maraṇa-dharmo ayaṃ puruṣo rāga-ādimattvād rathyā-puruṣa-vat। asarvajño ayaṃ rāga-ādimatvād rathyā-puruṣa-vad iti। tathā ananvayo apradarśita-anvayaś ca, yathā yo uktā sa rāga-ādimān, iṣṭa-puruṣa-vat। anityaḥ śabdaḥ kṛtakatvād ghaṭa-vad iti।
tathā viparīta-anvayaḥ, yad anityaṃ tat kṛtakam iti। sādharmyeṇa dṛṣṭānta-doṣāḥ। vaidharmyeṇa api, paramāṇu-vat karma-vat ākāśa-vad iti sādhya-ādy-avyatirekiṇaḥ। tathā sandigdha-sādhya-vyatireka-ādayaḥ, yathā asarvajñāḥ kapila-ādayo anāptā vā avidyamāna-sarvajñatā-āptatā-liṅgabhūta-pramāṇa-atiśaya-śāsanatvād iti। atra vaidharmya-udāharaṇam, yaḥ sarvajña āpto vā sa jyotir-jñāna-ādikam upadiṣṭavān, yathā ṛṣabha-vardhamāna-ādir iti। tatra asarvajñatā anāptayoḥ sādhya-dharmayoḥ sandigdho vyatirekaḥ।
sandigdha-sādhana-vyatireko yathā, na trayīvidā brāhmaṇena grāhya-vacanaḥ kaścid vivakṣitaḥ puruṣo rāga-ādimattvād iti। atra vaidharmya-udāharaṇam, ye grāhya-vacanā na te rāga-ādimantaḥ। tad yathā gautama-ādayo dharma-śāstrāṇāṃ praṇetāra iti। gautama-ādibhyo rāga-ādimattvasya sādhana-dharmasya vyāvṛttiḥ sandigdhā। sandigdha-ubhaya-vyatireko yathā, avīta-rāgāḥ kapila-ādayaḥ, parigraha-āgraha-yogād iti। atra vaidharmyeṇa udāharaṇam, yo vīta-rāgo na tasya parigraha-āgrahaḥ, yathā ṛṣabha-āder iti। ṛṣabha-āder avīta-rāgatva-parigraha-āgraha-yogayoḥ sādhya-sādhana-dharmayoḥ sandigdho vyatirekaḥ। avyatireko yathā, avīta-rāgo ayaṃ vaktṛtvāt। vaidharmyeṇa udāharaṇam, yatra avīta-rāgatvaṃ na asti na sa vaktā, yathā upala-khaṇḍa iti। yady apy upala-khaṇḍād ubhayaṃ vyāvṛttaṃ tathā api sarvo vīta-rāgo na vaktā iti vyāptyā vyatireka-asiddher avyatirekaḥ। apradarśita-vyatireko yathā, anityaḥ śabdaḥ, kṛtakatvād ākāśa-vad iti vaidharmyeṇa।
viparīta-vyatireko yathā, yad akṛtakaṃ tan nityaṃ bhavati iti। na hy ebhir dṛṣṭāntābhāsāir hetoḥ sāmānyalakṣaṇaṃ sapakṣa eva sattvaṃ vipakṣe ca sarvatra asattvam eva niścayena śakyaṃ darśayituṃ viśeṣa-lakṣaṇaṃ vā। tad arthāpattyā eṣāṃ nirāso draṣṭavyaḥ। dūṣaṇā nyūnatā-ādy-uktiḥ। ye pūrvaṃ nyūnatā-ādayaḥ sādhana-doṣā uktās teṣām udbhāvanaṃ dūṣaṇam। tena para-iṣṭa-artha-siddhi-pratibandhāt।
dūṣaṇābhāsās tu jātayaḥ। abhūta-doṣa-udbhāvanāni jāty-uttarāṇi iti।