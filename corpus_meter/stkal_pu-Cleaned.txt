bhagavandevadeveśa lokanātha jagatpate । mantratantraṃ tvayā proktaṃ vistarādvastusādhanam ।। alpāyuṣastvime martyā alpavīryālpabuddhayaḥ । alpasattvālpavittāśca lobhamohāsamanvitāḥ ।।
alpagranthaṃ mahārthaṃ ca padārthānīkasaṃkulam । vaktumarhasi devaiṣāṃ prasādārthaṃ mama prabho ।। athātaḥ sampravakṣyāmi śāstraṃ paramadurlabham । nāmnā tu vātulāttantrād dadhno ghṛtamivoddhṛtam ।।
nādākhyaṃ yatparaṃ bījaṃ sarvabhūteṣvavasthitam । muktidaṃ paramaṃ kiṃ ca divyasiddhipradāyakam ।। tadviditvā mahāsena deśikaḥ pāśahā bhavet । āgopālāṅganā bālā mlecchāḥ prākṛtabhāṣiṇaḥ ।।
antarjalagatāḥ sattvāste api nityaṃ bruvanti tam । sthūlaṃ sūkṣmaṃ paraṃ jñātvā karma kuryādyathepsitam ।। sthūlaṃ śabda iti proktaṃ sūkṣmaṃ cintāmayaṃ bhavet । cintayā rahitaṃ yattu tatparaṃ parikīrtitam ।।
sāntaṃ sarvagataṃ śūnyaṃ mātrādvādaśake sthitam । brahmāṇi hrasvāḥ proktāni dīrghā hyaṅgāni ṣaṇmukha ।। anusvāro bhavennetraṃ sarveṣāṃ copari sthitaḥ । savisargaṃ bhavedastram anusvāravivarjitam ।।
ṣaṣṭhaṃ trayodaśāntaṃ ca pañcame viniyojayet । śivaṃ tattu vijānīyān mantramūrtiṃ sadāśivam ।। ṣaṣṭhamasya dvitīyaṃ tu caturthādyena saṃyutam । dvitīyātpañcamāccaiva ādimaṃ yojayetpunaḥ ।।
hanti vighnāñśivāstreṇa śikhayā muktidaṃ smṛtam । etatpāśupataṃ divyaṃ sarvapāśanikṛntanam ।। brahmāṇi ca śivaṃ sāṅgaṃ netraṃ pāśupataṃ ca yat । samāsātkathitaḥ sarvo mantroddhārastvayaṃ śubhaḥ ।।
asya mudrāṃ pravakṣyāmi sādhakānāṃ hitāya vai । hastābhyāṃ saṃspṛśetpādād ūrdhvaṃ yāvattu mastakam ।। eṣā mudrā mahāmudrā sarvakāmārthasādhikā । karanyāsaṃ purā kṛtvā mudrābandhaṃ tu kārayet ।।
talikāṃ hastapṛṣṭhaṃ ca astrabījena śodhayet । kaniṣṭhāmāditaḥ kṛtvā aṅguṣṭhaṃ cāpyapaścimam ।। brahmāṇi vinyasettatra tathaivāṅgāni yatnataḥ । prāsādaṃ vinyasetpaścād vyāpinaṃ sarvatomukham ।।
antaḥkaraṇavinyāso bhūtaśuddhistathaiva ca । bhūtaśuddhiṃ purā kṛtvā tato antaḥkaraṇaṃ kuru ।। hṛdbījaṃ pārthive yuktaṃ pārthivīṃ dhārayetkramāt । śiro apsu tejasi śikhāṃ kavacaṃ vāyunā saha ।।
astraṃ ca śivasaṃyuktam ākāśaṃ dhārayetsadā । huṃphaḍantena paṭalaṃ bhittvā cordhvaṃ viśeṣataḥ ।। pañcodghātāśca catvāras trayo dvāveka eva ca । dvādaśānte nirālambaṃ vijñānaṃ kevalaṃ sthitam ।।
dīkṣāyāṃ tu yathā vatsa tatprayogaṃ samācaret । prakriyāntasthamamṛtaṃ sravantaṃ cintayettataḥ ।। omityanena kamalaṃ yogapīṭhaṃ tadā bhavet । sūryamaṇḍalasaṃkāśam akāraṃ hyātmasambhavam ।।
vidyātattvamukāraṃ tu śivatattvaṃ makārajam । puryaṣṭakaṃ ca tanmātraṃ turyātītaṃ sadāśivam ।। cintayetparamaṃ dhāma suṣumnābhinnamastakam । tenāplāvitamātmānaṃ paripūrṇaṃ vicintayet ।।
yo abhasedīdṛśaṃ martyaḥ samādhiṃ mṛtyunāśanam । na tasya jāyate mṛtyur iti śāstrasya niścayaḥ ।। paścādguroḥ sādhakānāṃ mūrtestu grahaṇaṃ bhavet । īśānādyāstu sadyāntaṃ mūrdhna ārabhya vinyaset ।।
netraṃ dattvā tadāvāhyo devadevaḥ sadāśivaḥ । sarvajñaṃ ca tadātmānaṃ cintayettu vicakṣaṇaḥ ।। hṛdayaṃ ca śiraścaiva śikhāṃ kavacameva ca । nyasedastraṃ ca mantrajño yathāsthāneṣvanukramāt ।।
hṛdaye arcāvidhānaṃ tu nābhau homaṃ prakalpayet । lalāṭe tvīśvaraṃ dhyāyed varadaṃ sarvatomukham ।। yathārcane tathāgnau ca dhyāne snāne tathaiva ca । yathā deve tathā dehe cintayettu vicakṣaṇaḥ ।।
kṛtvāntaḥkaraṇaṃ hyevaṃ paścādbāhyaṃ tu ṣaṇmukha । sabāhyantaraṃ kṛtvā paścādyajanamārabhet ।। ataḥ paraṃ pravakṣyāmi snānaṃ pāpaharaṃ śubham । sakṛjjaptena saṃgṛhya mṛdā astreṇa mantravit ।।
malasnānaṃ purā kṛtvā sakṛjjaptvā tu saṃhitām । tāmeva mṛttikāṃ paścād abhimantrya sakṛtsakṛt ।। bhāgatrayaṃ tataḥ kṛtvā ekamastreṇa mantrayet । dvitīyaṃ brahmabhirvatsa śivajaptaṃ tṛtīyakam ।।
astrajaptena bhāgena diśāṃ bandhaṃ tu kārayet । śivajaptena tīrthaṃ tu brahmajaptena vigraham ।। kuṇṭhayitvā tataḥ snāyāc chivatīrthasya madhyataḥ । cakravatyupacāreṇa sugandhāmalakādibhiḥ ।।
upaspṛśya vidhānena saṃdhyāṃ vandeta sādhakaḥ । mantraiḥ sarvaiḥ sakṛdvatsa upasthānaṃ tu kārayet ।। abhiṣekaṃ purā kṛtvā tataḥ saṃdhyāṃ samācaret । astraṃ na yojayeddehe kṣipettadbahireva ca ।।
śarīraṃ śoṣayedvatsa tenātmani na yojayet । vighneṣu pāśajāleṣu sadā yojyaṃ vicakṣaṇaiḥ ।। hṛdayena tato vidvān pitṛdevāṃśca tarpayet । saṃhāraṃ tasya tīrthasya prāsādenaiva kārayet ।।
bhasmasnānaṃ pravakṣyāmi tadūrdhvaṃ ca ṣaḍānana । mantraiḥ sarvaiḥ sakṛdbhasma abhimantrya yathākramam ।। jalasnānaṃ purā kṛtvā astrabījena ṣaṇmukha । vidhisnānaṃ tataḥ kuryān mūrdhna ārabhya mantravit ।।
īśānena śiraḥ snāyān mukhaṃ tatpuruṣeṇa tu । hṛdayaṃ bahurūpeṇa guhyaṃ vai guhyakena tu ।। sarvāṅgāṇi tvajātena abhiṣekaṃ tu pañcabhiḥ । upariṣṭātprasādena snānaṃ kurvīta ṣaṇmukha ।।
yajanaṃ saṃpravakṣyāmi yathāvidhyanupūrvaśaḥ । bījāṅkuraṃ purā śaktyā paścādānantamāsanam ।। anantaṃ cāntagaṃ kuryāt krameṇaiva ṣaḍānana । hṛdayaṃ karṇikā padmaṃ dharmaṃ jñānādimeva ca ।।
vairāgyaṃ ca tathaiśvaryam īśāntaṃ vahnito nyaset । śaktibhiḥ kesaravyūhaṃ hṛdayena ca kalpayet ।। āvāhayettato devaṃ hṛdayena tu ṣaṇmukha । sthāpanaṃ pādyamarghyaṃ ca tathācamanameva ca ।।
snapanaṃ pūjanaṃ caiva hṛdayena tu kārayet । uktānuktaṃ ca yatkiñcit tatsarvaṃ hṛdayena tu ।। ekāvaraṇametattu sarvakāmārthasādhanam । sarvatantreṣu sāmānyaṃ sarvajñāneṣu cottamam ।।
ataḥ paraṃ pravakṣyāmi agnikāryavidhiṃ kramāt । astreṇollekhanaṃ kuryād varmaṇābhyukṣaṇaṃ tataḥ ।। śaktinyāsaṃ tato darbhair hṛdayenaiva kārayet । hṛdā vai śaktigarbhe tu prakṣipejjātavedasam ।।
garbhādhānādikaṃ kṛtvā niṣkṛtiṃ cāpyapaścimām । hṛdayenaiva mantrajñaḥ sarvakarmāṇi kārayet ।। paścātpadmavidhānaṃ tu prāguktaṃ parikalpayet । śivādisarvamantrāṃśca homayedanupūrvaśaḥ ।।
ataḥ paraṃ pravakṣyāmi maṇḍalaṃ sārvakāmikam । bhūmiśodhanaṃ kṛtvā śāstradṛṣṭena karmaṇā ।। adhivāsaṃ tataḥ kṛtvā nakṣatre guruṇānvite । ālikhenmaṇḍalaṃ prājñaḥ sarvasiddhipradaṃ śubham ।।
sūtreṇa sumitaṃ kṛtvā caturaśraṃ samantataḥ । madhye padmaṃ pratiṣṭhāpyam aṣṭapatra sakarṇikam ।। ekahastaṃ dvihastaṃ vā caturhastamathāpi vā । svatantravihitaṃ prājño likhedāvaraṇatrayam ।।
vāhayetpaścimadvāram ācāryaḥ susamāhitaḥ । āgneyyāṃ kārayetkuṇḍaṃ hastamātrapramāṇataḥ ।। yajñakarmavidhiṃ kuryāt susamiddhe hutāśane । pūrvādārabhya vaktrādīn vinyasedanupūrvaśaḥ ।।
pavitrāṇi purā nyasya śivāṅgāni nyasettataḥ । āgneyyāṃ hṛdayaṃ nyasya aiśānyāṃ tu śirastathā ।। nairṛtyāṃ tu śikhā jñeyā kavacaṃ vāyugocare । astra dikṣvatha vinyasya karṇikāyāṃ sadāśivam ।।
garbhanyāsavidhiḥ prokto dvitīyāvaraṇe śṛṇu । hṛdā pūrvaṃ samārabhya lokapālānprapūjayet ।। [tṛtīyāvaraṇe astrāṇi svamantreṇa prapūjayet।] saṃkṣepeṇa mayā skanda vidhānaṃ parikīrtitam ।।
anuktaṃ yadbhavetkiṃcit tatsarvaṃ mūlamāśrayet । evaṃ vidhividhānajño dīkṣākarma samācaret ।। atha dīkṣāṃ pravakṣyāmi pañcatattvavyavasthitām । pṛthivyāpastathā tejo vāyurākāśameva ca ।।
pañcaitāni ca tattvāni yairvyāptamakhilaṃ jagat । sarvatattvāni tatraiva draṣṭavyāni tu sādhakaiḥ ।। brahmāṇḍe tu nivṛttirvai śatarudrāvadhistathā । tadūrdhvaṃ tu pratiṣṭhā syād yāvadavyaktagocaram ।।
tato vidyā niyuktā sā yāvadvidyeśvarāntikam । śāntistadūrdhvamadhvānte śaktireva śive pade ।। ajñātvaitāni tattvāni yo dīkṣāṃ kartumicchati । vṛthā pariśramastasya naiva tatphalamāpnuyāt ।।
nivṛttiḥ pṛthivī jñeyā pratiṣṭhā āpa ucyate । vidyāṃ tejo vijānīyād vāyuḥ śāntiḥ prakīrtitaḥ ।। śāntyatītā bhavedvyoma tatparaṃ śāntamavyayam । taṃ viditvā mahāsena śvapacānapi dīkṣayet ।।
nivṛttiṃ hṛdayenaiva pratiṣṭhāṃ śirasā guruḥ । śivo vidyāṃ tu śikhayā śāntiṃ vai kavacena tu ।। śāntyatītaṃ paraṃ vyoma prāsādena tu homayet । ekaikasya śataṃ homyam ityevaṃ pañca homayet ।।
pañcapūrṇāhutīrdadyāt prāsādena tu ṣaṇmukha । prāyaścittaviśuddhyartham aṣṭāvekaikayāhutīḥ ।। astrabījena mantrajño homayedanupūrvaśaḥ । evaṃ samāpyate dīkṣā jananādivivarjitā ।।
hutenaiva tu mucyante sādhakā janmabandhanāt । iyamiṣṭirna prakāśyā gopanīyā prayatnataḥ ।। rahasyaṃ sarvatantrāṇām eṣa saṃskāra uttamaḥ । yoninyāsādikaṃ karmod- dhāraṇaṃ cāpyapaścimam ।।
śodhanānukramaṃ deva kathayasva yathāvidhi । daśa sapta ca ye śodhyāḥ pṛṣṭāścātra tvayā guha ।। yasya yadbījamuktaṃ tu tadvakṣyāmyanupūrvaśaḥ । yonibījaṃ tu hṛdaye kalpayecca yathākramam ।।
arcanaṃ prokṣaṇaṃ caiva tāḍanaṃ ca tathā param । saṃdhānaṃ caiva saṃyogaṃ nikṣepaṃ tadanantaram ।। arcanaṃ ca tataḥ kuryād garbhādhānaṃ tathaiva ca । jananaṃ cādhikāraṃ ca bhogaṃ caiva layaṃ tathā ।।
svatattve cāhutiśataṃ hṛdayena tu ṣaṇmukha । pāśacchedaṃ tathāstreṇa dadyātpūrṇāhutiṃ tataḥ ।। hṛdayenātra tūddhāraḥ kartavyaścāpyanukramāt । uddhāre prokṣaṇe caiva tāḍane ca tathaiva ca ।।
humphaṭkārasamāyuktaṃ kartavyaṃ cānupūrvaśaḥ । saṃdhānaṃ caiva tattvānāṃ kartavyaṃ tu yathākramam ।। tattve tattve tvidaṃ karma eṣa eva vidhikramaḥ । ebhistu śodhitairvatsa vidhiṃ prāpnoti puṣkalam ।।
anyathā naiva mucyante vidhihīnāḥ ṣaḍānana । pūrṇāhutipradānaṃ ca kartavyaṃ dhāraṇāyutam ।। amṛtaṃ yatparaṃ vatsa sravantaṃ manasā smaret । dīkṣāprakaraṇe hyetad yojyaṃ sarvatra sarvadā ।।
liṅgoddhāravidhāne ca nityasaṃskārakarmasu । paśorgrahaṇamokṣaṃ tu yattvayoktaṃ purānagha ।। pāśā ābhyantarā bāhyāḥ kamsinsthāne kathaṃ sthitāḥ । kasminsthāne tu vicchedyāḥ sadya utkramaṇaṃ katham ।।
paśūnāṃ caiva nirdeśaṃ kathayasva maheśvara । ādimasya dvitīyena gṛhītvātmānamātmanā ।। muṣṭinā yāvatsthānaṃ tan nayettaṃ suvicakṣaṇaḥ । viṣuvatsamprayogeṇa brahmādyāste śivāntakāḥ ।।
ekatra samatāṃ yānti anyathā tu pṛthakpṛthak । dvādaśānte tu te cchedyāḥ śareṇāstreṇa saṃyutāḥ ।। tadā sāyujyatāṃ yānti samayaiḥ parivarjitāḥ । anirdiṣṭamasaṃjñaṃ ca yatkṛtaṃ tadvṛthā bhavet ।।
tamuddiśya kṛtaṃ karma mokṣadaṃ tanna saṃśayaḥ । sūryasya grahaṇe vatsa viṣuvadyogasaṃyutam ।। āyāmānte yadā cchinnaṃ tadā cotkramate dhruvam । manasi grathitāḥ pāśāḥ sūtre maṇigaṇā iva ।।
hṛtpadmādyāvattatpadmaṃ manastantuvitānitam । taddṛṣṭvā chedanaṃ kuryān manovṛttyā manaścchidā ।। manasā manasi cchinne jīvaḥ kevalatāṃ vrajet । vistaraṃ tyaja deveśa saṃkṣepātkathayasva me ।।
yena vijñātamātreṇa paśūnmocayate kṣaṇāt । śṛṇu ṣaṇmukha tattvena yena mokṣo dhruvaṃ bhavet ।। prayogeṇātisūkṣmeṇa yogadṛṣṭena mantravit । divyena yogamārgeṇa śaktiṃ yaḥ prerayettu tām ।।
taṃ viditvā mahāsena jīvaṃ prāṇamayaṃ budhaḥ । viṣuvatsamprayogeṇa yojayecchāśvate pade ।। yogaṃ tu viṣuvaṃ prāpya ko na mucyeta bandhanāt । pṛthivyādyabjanāḍīrvai śabdādiguṇavāyubhiḥ ।।
ātmādhidevatā mantrāñ jñātvā muktastu mocayet । nāḍīvivarasambandhā ūrdhvanālā hyadhomukhāḥ ।। granthidvayayutāḥ sarve humphaḍantena yojitāḥ । tataścordhvatvamāyānti udghātaiḥ pūrvavadguha ।।
kṣmādyānālokya manasā sabāhyābhyantaraṃ punaḥ । tattve tattve niyoktavyā viyuktā nirahaṃkṛtā ।। brahmādyāñśrāvayedvatsa na punarjanmatāṃ vrajet । tejaśceto dvirabhyasya āyāmo bhāskarasya tu ।।
tāḍayitvā purā vatsa grahaṇaṃ pūrvavadbhavet । bhittvārgalāṃ nyasedyoniṃ tattvaṃ tattvena saṃdhayet । śaktibhiḥ sampuṭīkṛtya vauṣaḍantena nikṣipet ।। abhiṣekaṃ pravakṣyāmi saṃkṣepānna tu vistarāt ।
hitāya sādhakendrāṇāṃ parameśena bhāṣitam ।। mṛṇmayaṃ kalaśaṃ hyekaṃ candanena vilepitam । brahmapatrapuṭaṃ vātha padmapatramathāpi vā ।। sarvauṣadhiyutaṃ kṛtvā sarvagandhopaśobhitam ।
śatamaṣṭottaraṃ japtvā prāsādaṃ sarvatomukham ।। yāgaṃ kṛtvā tu pūrvoktam abhiṣekaṃ tu kārayet । śubhanakṣatradivase muhūrte karaṇānvite ।। bahumaṅgalanirghoṣaiḥ śaṅkhavāditraniḥsvanaiḥ ।
brahmaghoṣaiśca vividhair nṛttagītasamanvitaiḥ । anujñāto abhiṣiktaśca ācāryaḥ pāśahā bhavet ।। nāḍīcakraṃ paraṃ sūkṣmaṃ pravakṣyāmyanupūrvaśaḥ । nābheradhastādyatkandam aṅkurāstatra nirgatāḥ ।।
dvāsaptatisahasrāṇi nābhimadhye vyavasthitāḥ । tiryagūrdhvamadhaścaiva vyāptaṃ nābheḥ samantataḥ ।। cakravatsaṃsthitā nāḍyaḥ pradhānā daśa tāsu yāḥ । iḍā ca piṅgalā caiva suṣumnā ca tṛtīyakā ।।
gāndhārī hastijihvā ca pūṣā caiva yaśāstathā । alambuṣā kuhūścaiva śaṅkhinī daśamī smṛtā ।। daśa prāṇavahā hyetā nāḍayaḥ parikīrtitāḥ । prāṇo apānaḥ samānaśca udāno vyāna eva ca ।।
nāgaḥ kūrmo atha kṛkaro devadatto dhanaṃjayaḥ । prāṇastu prathamo vāyur navānāmapi sa prabhuḥ ।। prāṇaḥ prāṇamayaḥ prāṇo visargaḥ pūraṇaṃ prati । nityamāpūrayatyeṣa prāṇināmurasi sthitaḥ ।।
niśvāsocchvāsakāsaistu prāṇo jīvasamāśritaḥ । prayāṇaṃ kurute yasmāt tasmātprāṇaḥ prakīrtitaḥ ।। apānayatyapānastu āhāraṃ ca nṛṇāmadhaḥ । mūtraśuklamalānvāyur apānastena kīrtitaḥ ।।
pītaṃ bhakṣitamāghrātaṃ raktapittakaphādikam । samaṃ nayati gātreṣu samāno nāma mārutaḥ ।। spandatyadharaṃ vaktraṃ netragātraprakopanaḥ । udvejayati marmāṇi udāno nāma mārutaḥ ।।
vyāno vināmayatyaṅgaṃ vyāno vyādhiprakopanaḥ । prītervināśakaraṇo vyāpanādvyāna ucyate ।। udgāre nāga ityuktaḥ kūrma unmīlane smṛtaḥ । kṛkarastu kṣute caiva devadatto vijṛmbhaṇe ।
dhanaṃjayaḥ sthito ghoṣe mṛtasyāpi na muñcati ।। ityetadvāyuvṛndaṃ hṛdi ca vinihitaṃ nābhicakrapratiṣṭhitam niśvāsocchvāsakaiḥ śvasanapuramadhaḥ kampitāghūrṇitaiśca । nityaṃ nityālpajanmā vyasanayati paśuṃ yauvane bālabhāve ākrānto vāyurekaḥ sa jananamaraṇaiḥ krīḍati bhrāntasattvaiḥ ।। nāḍīcakraṃ yathāvasthaṃ pravakṣyāmyanupūrvaśaḥ ।
daśāraṃ cakramettattu vibhāgo jāyate yathā ।। cakre bhramatyasau jīvo daśasthāneṣvanukramāt । sa jīvo jīvalokasya budhyante naiva mohitāḥ ।। jīvaḥ prayāti daśadhā tena cakraṃ prakīrtitam ।
nāḍīcakramiti proktaṃ yena saṃkrāmati hyasau ।। hṛdvyomamadhye paṅkajamaṣṭadalaṃ karṇikā ca tasyāntaḥ । hṛdaye paṅkajamarkendvagnihiraṇyadyotābhāḥ śaktayastasmin ।। uparicarī khalu śaktistāsāṃ prāgbhāvinī śivasya tataḥ ।
śakticatuṣṭayapaṅkajamadhye puruṣo aliriva sa līnaḥ ।। śūnyamarutsaṃdaṃśakagṛhītakaraṇātmako hyubhayato api । saṃyāti yatra neyaḥ śuṣkadalaṃ māruteneva ।। bhrāmyati paṅkajamadhye kalācatuṣkātmapāśasaṃruddhaḥ ।
golakamiva helābhihatamutpatanaṃ nipātanaṃ kurute ।। īśvarayogādviṣuvatsaṃkrāntiścaiva siddhisaṃyogāt । sauraniyogāddakṣiṇamudagayanaṃ cāndrasaṃyogāt ।। ayane savyāsavye dvau puṭakau yugmato viṣuvadāhuḥ ।
saṃkrāntiritaścetaśca gacchatastena samākhyātā ।। sauraḥ savyo mārgaścāndramasaścetaraḥ samākhyātaḥ । dhanyo abhiṣeka induḥ sauraḥ khalu vahnisaṃdhāne ।। dhyānādyo viṣuvati ca prāgdalasaṃstho nṛpāvalepī syāt ।
tejasvī ca bubhukṣā pīḍā vā jāyate agnidikpatre ।। yāmye yāmyo bhāvo nairṛtye nairṛto vinirdiṣṭaḥ । vāruṇapatre vāruṇo mārutpatre gato marudbhāvam ।। saumye saumyo bhāvastvaiśe tvaiśaḥ samākhyātaḥ ।
yāṃ yāṃ diśamabhigacchati tadbhāvaṃ nikhilamāyāti ।। patrāntarālayogācchūnyamivātmā tato bhāti । iti khalu pudgalacāro nāḍīsadhānamaṇḍalaṃ mukhyam । kathitamiha siddhihetorboddhyavyaṃ yatnataḥ siddham ।।
sa jīvo jīvalokasya jñāyate adhyātmago yathā । saṃśayo me mahādeva prasādībhava śūladhṛk ।। jīvasya puruṣākhyasya darśanaṃ śṛṇu ṣaṇmukha । kathayāmi na sandehaḥ putrasnehādviśeṣataḥ ।।
saṃkrāntiṃ viṣuvaṃ caiva ahorātrāyanāni ca । adhimāsamṛṇaṃ cāpi ūnarātraṃ dhanaṃ tathā ।। ūnarātraṃ kṣutaṃ jñeyam adhimāso vijṛmbhikā । ṛṇaṃ ca kāso vijñeyo niśvāso dhanamucyate ।।
uttaraṃ dakṣiṇaṃ jñeyaṃ vāmadakṣiṇasaṃsthitam । madhye tu viṣuvatproktaṃ puṭadvayaviniḥsṛtam ।। saṃkrāntiḥ punarasyaiva svasthānātsthāna eva ca । iḍā ca piṅgalā caiva amā caiva tṛtīyakā ।।
suṣumnā madhyame hyaṅge iḍā vāme prakīrtitā । piṅgalā dakṣiṇe hyaṅge eṣu saṃkrāntirucyate ।। ūrdhvaṃ prāṇo hyahaḥ proktaḥ apāno rātrirucayte । vibhāgā daśa prāṇasya yo vettyevaṃ sa vedavit ।।
āyāmo dehamadhyasthaḥ somagrahaṇamiṣyate । dehātītaṃ tu taṃ vidyād ādityagrahaṇaṃ budhaḥ ।। ayute dve sahasraṃ tu ṣaṭśatāni tathaiva ca । ahorātreṇa yogīndro japasaṃkhyāṃ karoti saḥ ।।
prāṇāyāmaṃ samāsena kathayāmi tavākhilam । uccārayettu praṇavaṃ svareṇaikena yogavit ।। udaraṃ pūrayitvā tu vāyunā yāvadīpsitam । prāṇāyāmo bhavedeṣa pūrako dehapūrakaḥ ।।
pidhāya sarvadvārāṇi niśvāsocchvāsavarjitaḥ । sampūrṇakumbhavattiṣṭhet prāṇāyāmaḥ sa kumbhakaḥ ।। muñcedvāyuṃ tataścordhvaṃ śvāsenaikena yogavit । niśvāsayogayuktastu yāvadūrdhvaṃ sa recayet ।।
recakastveṣa vikhyātaḥ prāṇasaṃśayakārakaḥ । yattaddhṛdi sadā padmam adhomukhamavasthitam ।। vikasatyetadūrdhvaṃ tu pūrakeṇa tu pūritam । ūrdhvasroto bhavetpadmaṃ kumbhakena nirodhitam ।।
recakena tathā kṣiptaṃ sadyaḥprāṇahareṇa tu । muktvā hṛdayapadmaṃ tu ūrdhvasrotovyavasthitam ।। recito gacchati hyūrdhvaṃ granthiṃ bhittvā kṣaṇena tu । bhittvā kapāladvāraṃ tu jīvo hyūrdhvaṃ tu recitaḥ ।।
sadāśivapadaṃ gatvā na bhūyo janma cāpnuyāt । āyāmaḥ kriyate tasya nānyasya tu kadācana । sa jīvo jīvalokasya mayā proktaḥ samāsataḥ ।। candrāgniriva saṃyuktā ādyā kuṇḍalinī tu yā ।
hṛtpradeśe tu sā jñeyā aṅkurākāravatsthitā ।। sṛṣṭinyāsaṃ nyasettatra dvirabhyāsapaderitam । sravantaṃ cintayettasminn amṛtaṃ sādhakottamaḥ ।। agnīṣomātmakaṃ sarvaṃ jagatsthāvarajaṅgamam ।
cintayedviparītaṃ tu siddhikāmaḥ samāhitaḥ ।। svadehaṃ cintayedvidvān divyarūpamanaupamam । yasya yatkarma coddiṣṭaṃ tatkarma paricintayet ।। idaṃ ca yo abhyasedevam amṛtaṃ sarvatomukham ।
acireṇaiva kālena sa siddhiphalabhāgbhavet ।। sṛṣṭinyāsamavijñāya kathaṃ yuñjīta sādhakaḥ । hanyānmuṣṭibhirākāśaṃ tuṣānkuṭṭayatīva saḥ ।। athātaḥ sampravakṣyāmi sṛṣṭiṃ mantralipeḥ kramāt ।
yathā tu sakalo devo niṣkalena samanvitaḥ ।। kalāmutpādayāmāsa sarvamantrapravartikām । oṃkāramūrdhni madhyastha oṃkāravyāpakastathā ।। oṃkāraprathamāṃ rekhāṃ sṛjati prabhuḥ ।
vidyā nāma kalā sā tu varṇe varṇe vyavasthitā ।। oṃkārasya ukārābhā rekhā yā sampradṛśyate । pratiṣṭhā nāma sā jñeyā ukārākṣarasambhavā ।। mūrdhni tasya bhavedyāsau sūkṣmarekhā nirañjanā ।
makāro hyabhavattatra nivṛttirnāma sā kalā ।। oṃkāramūrdhni saṃyuktā laya oṃkāramūrdhani । rekheyaṃ vyomni nirvāṇā sā kalā śāntirucyate ।। saṃyogātsamprakāśeta niṣkale sakale sthitā ।
mūrdhanyākrāna oṃkāre śabdastatra tu jāyate ।। sā śaktiḥ paramā sūkṣmā bindunā sahitā matā । dīpādiva mahattejo visphuliṅgaśikhānvitam ।। nipatantī tridhā yāti śivavidyātmakairyathā ।
śāntirvidyā pratiṣṭhā ca nivṛttiśceti tāḥ kalāḥ ।। yā kalā rekhinī tatra patitā bindunā saha । savidyeśaḥ śivaḥ prokto devadevaḥ sadāśivaḥ ।। prathamaṃ tasya tadbījaṃ nādabinduritīritam ।
na jahāti paraṃ sthānaṃ śāśvataṃ dhruvamavyayam ।। binduṃ tadudare kṣiptvā mātṛvatparirakṣati । tasyordhvaṃ vāmapārśve atha viṣṇubījaṃ pratiṣṭhitam ।। dakṣiṇaṃ brahmayonistham ekameva tridhā sthitam ।
pārśvabindudvayopetā sā rekhā madhyataḥ sthitā ।। tatra devaḥ śivaḥ sūkṣmo gūḍhastiṣṭhati śaṃkaraḥ । tadbījaṃ paramaṃ devaṃ śaktigarbho maheśvaraḥ ।। yataḥ pravartate sarvaṃ mantratantraṃ carācaram ।
avyaktaṃ paramaṃ sūkṣmaṃ śaktidehaṃ nirañjanam ।। śivaṃ tvanādinidhanaṃ yaṃ buddhvā nābhijāyate । dakṣiṇasthaṃ hi yadbījaṃ jñānaśaktiḥ parā hi sā ।। tadbījamaparaṃ brahmā yatra gūḍhaḥ sa tiṣṭhati ।
vāmago atha paro binduḥ kriyāśaktiḥ parā hi sā ।। tatra viṣṇuḥ svayaṃ bīje gūḍhaḥ sūkṣmo nirañjanaḥ । eṣa devo api sargastho visṛṣṭo yaḥ sa śambhunā ।। nigūḍhatvānna paśyanti yena sṛṣṭaṃ carācaram ।
visargājjāyate sṛṣṭir īśvaraḥ prabhureva saḥ ।। visṛṣṭaṃ yena tadbījaṃ visargastena cocyate । tena cāpūritamidaṃ jagatsarvaṃ ca tanmayam ।। śaktiraśmisamūhena śataśo atha sahasraśaḥ ।
sṛjati grasati hyeṣa saṃyojakaviyojakaḥ ।। jñānaśaktyā ca bhagavān anugṛhṇāti vai śivaḥ । visargācca bhavetsṛṣṭiḥ saṃhāro bindunā saha । nirvāṇaṃ tattvavijñānaṃ tantravistāragocaraḥ ।।
saṃhāraścaiva sṛṣṭiśca sarvaṃ nigaditaṃ prabho । dīkṣitānāṃ gatibhraṃśaṃ saṃkṣepāt kathayasva me ।। māyāvini śaṭhe krūre niḥsattve kalahapriye । gatibhraṃśakare yoge tattvaṃ tacchṛṇu ṣaṇmukha ।।
vidhāya mūrdhni kṣiptasya āyāme śaśinaḥ kramāt । pūrvavanmanasālokya gatiṃ tasya nivartayet ।। saṃhārasampuṭaṃ kūṭam ādāvante ṣaḍānana । mātṛkāyāṃ śataṃ hutvā ekaikasya pṛthak pṛthak ।।
prāsādaṃ nādamutthāpya japedyaḥ satataṃ naraḥ । ṣaṇmāsātprāpnuyātsiddhiṃ yogayukto na saṃśayaḥ ।। gamāgamasya japataḥ sarvapāpakṣayo bhavet । aṇimādiguṇaiśvaryaṃ ṣaṇmāsaistu na saṃśayaḥ ।।
gamāgamaṃ viditvā tu mucyate nātra saṃśayaḥ । tanmayastallayo bhūtvā ṣaṇmāsātsiddhimāpnuyāt ।। sthūlaḥ sūkṣmaḥ paraścaiva prāsādaḥ kathito mayā । prāsādaṃ ye na budhyanti te na budhyanti śaṅkaram ।।
ataḥ paraṃ pravakṣyāmi prāsādasya tu lakṣaṇam । hrasvaṃ dīrghaṃ plutaṃ caiva lakṣayenmantravitsadā ।। hrasvo dahati pāpāni dīrgho mokṣaprado bhavet । āpyāyane plutaścaiva bindunā mūrdhni bhūṣitaḥ ।।
sthūlabhedāstrayaḥ proktā vaśyoccāṭanamāraṇe । plutena tu sadā vaśyaṃ kurute nātra saṃśayaḥ ।। dīrghastūccāṭayetkṣipraṃ phaṭkāreṇa na saṃśayaḥ । ādāvante ca hrasvasya phaṭkāro māraṇe smṛtaḥ ।।
ādāvante ca hṛdaya- yoga ākarṣaṇe smṛtaḥ । ākarṣayeddhruvaṃ yukto yojanānāṃ śate sthitam ।। evamākarṣayetsādhyaṃ nāma vijñāya tattvataḥ । sādhakasya bhavedbahvī nyūnā sādhyasya kīrtitā ।।
evaṃ viditvā medhāvī ākarṣaṃ kurute dhruvam । avijñāya tvidaṃ samyaṅ naiva siddhyate sarvadā ।। yāgaṃ kṛtvā tu pūrvoktaṃ mantrasyārghyaṃ ca dāpayet । arghyaṃ dattvā tu mantrasya japaṃ kuryādvicakṣaṇaḥ ।।
devasya dakṣiṇe bhāge pañcalakṣaṃ sthito japet । japānte ghṛtahomastu daśasāhasriko bhavet ।। evamāpyāyito mantraḥ karmayogyo bhavettataḥ । uktānuktāni karmāṇi siddhiṃ yānti na saṃśayaḥ ।।
daśalakṣāṇi japato janāḥ svasthānavāsinaḥ । vaśamāyānti te kṣipram iti śāstrasya niścayaḥ ।। tripañcalakṣaṃ japato daśagrāmanivāsinaḥ । te janā vaśamāyānti ātmanā ca dhanena ca ।।
evaṃ viṃśatibhirlakṣaiḥ prāsādasya ṣaḍānana । deśadeśādhipānmantrī niyataṃ vaśamānayet ।। lakṣāṇāṃ pañcaviṃśatyā viṣayaṃ vaśamānayet । triṃśallakṣajapādasya vaśo vai maṇḍalī bhavet ।।
pañcatriṃśacca lakṣāṇi japanpṛthvīṃ vaśaṃ nayet । catvāriṃśajjapāddevam īkṣate hāṭakeśvaram ।। lakṣāṇi japtvā pañcāśad- vidyādharasamo bhavet । tatraiva modate mantrī yāvadābhūtasamplavam ।।
adyāpi saṃśayo deva jñānavijñānayoḥ sphuṭam । kathaṃ vā jñāyate jñānaṃ kathaṃ vā jñeyamucyate ।। vijñāya pūrvamādhāraṃ paścādādheyameva ca । ādhārādheyavitprājñaḥ samarthaḥ sarvakarmasu ।।
ādhāraḥ puramityuktam ādheyastvīśa ucyate । īśaṃ vijñāya medhāvī sadā yo nandati svayam ।। puryaṣṭakasamāyukto hyadha ūrdhvaṃ sa gacchati । śabdaḥ sparśaśca rūpaṃ ca raso gandhaśca pañcakam ।।
buddhirmanastvahaṅkāraḥ puryaṣṭakamudāhṛtam । yāvadetairna nirmuktaḥ kathaṃ mucyeta bandhanāt ।। brahmaṇi sparśaśabdau tu rasaṃ vai keśave tyajet । rūpagandhau tyajedrudre buddhyahaṅkāramīśvare ।
mano binduṃ śive tyaktvā ebhirmuktaḥ śivaṃ vrajet ।। kālacakravidhānaṃ tu pravakṣyāmyanupūrvaśaḥ । kālacakramiti khyātaṃ yena kālaḥ prabudhyate ।। tryahorātrapracāreṇa trīṇyabdāni sa jīvati ।
dvyahorātrapracāreṇa jīvedvarṣadvayaṃ tu saḥ ।। ahorātrapracāreṇa abdamekaṃ sa jīvati । aharekaṃ vrajedyasya rātrimekāṃ tathaiva ca ।। ṣaṇmāsājjāyate mṛtyur iti śāstrasya niścayaḥ ।
dvitīyasyānucāreṇa ahorātraṃ sa jīvati ।। yathā cādyā tathā vāmā madhyamā ca tathaiva ca । kālacakraṃ samākhyātaṃ putrasnehādviśeṣataḥ ।। pūrvamevaṃ pratijñātaṃ śivabhedo aṣṭadhā sthitaḥ ।
kathaṃ bhidyeta deveśa tattvataḥ kathaya prabho ।। sakalaṃ niṣkalaṃ śūnyaṃ kalāḍhyaṃ khamalaṅkṛtam । kṣapaṇaṃ ca tathāntasthaṃ kaṇṭhoṣṭhyaṃ cāṣṭamaṃ viduḥ ।। prāsādaṃ ṣaṣṭhasaṃyuktaṃ ṣaḍantena samanvitam ।
sakalaṃ sarvabhūtasthaṃ śivatattvaṃ prakīrtitam ।। niṣkrāmati svayaṃ devo dehaṃ tyaktvā samārutaḥ । niṣkalaṃ taṃ vijānīyāt ṣaḍvarṇarahitaṃ śivam ।। niśvāsocchvasane hitvā sthito dehe tu kāṣṭhavat ।
śūnyaṃ taṃ tu vijānīyād dhṛdayena tu bhāvayet ।। cumbākāreṇa vaktreṇa yattattvaṃ parikīrtitam । kalāḍhyaṃ taṃ vijānīyād ākāśasthamatha śṛṇu ।। ūrdhvanādasya kṣīṇasya yadantaṃ parikīrtitam ।
tatrasthaṃ taṃ vijānīyād ākāśena tvalaṅkṛtam ।। vyāvṛtenaiva vaktreṇa brūyadevaṃ jagadgurum । duḥkhakṣapaṇamityuktaṃ tatkṣayātkṣapaṇaṃ smṛtam ।। adhonādasya kṣīṇasya yadantaṃ parikīrtitam ।
antasthaṃ taṃ vijānīyād anuccāryaṃ prakīrtitam ।। saptavargāṣṭamaṃ koṭiḥ saptamasya dvitīyakam । vargātītaṃ ṣaḍantaṃ ca saptamāttricaturthakam ।। ādimaṃ tu punaryojyaṃ ṣaṣṭhaṃ vai prathamasya tu ।
khaśekharasamāyuktaṃ kaṇṭhoṣṭhyaṃ cāṣṭamaṃ smṛtam ।। ete bhedāḥ samākhyātā aṇimādiprasādhane । anuccāryamasandigdhaṃ mokṣa ityabhidhīyate ।। kathaṃ vyāpī adhaścordhvaṃ tiryak caiva kathaṃ bhavet ।
etanme brūhi tattvena kāruṇyāttvaṃ maheśvara ।। yāvaddehe sthito jantor adhastāvadvyavasthitaḥ । nirgato vyāpayettiryag- antasthaḥ sarvataḥ sthitaḥ ।। trimārgāvasthito devaḥ sarvadeheṣu vartate ।
aviditvā na mucyeta yadyapyetallayo bhavet ।। tattrimārgaṃ tryadhiṣṭhānaṃ sarvadeheṣu vartate । yo vettyevamimāṃ vyāptiṃ sarvavyāpī na saṃśayaḥ ।। na tasya garbhasambhūtir yathā devaḥ prabhāṣate ।
tāvadbhramati saṃsāre yāvadvyāptiṃ na vindati ।। viditvā vyāpinaṃ jīvaṃ mucyate nātra saṃśayaḥ । yathā tṛṇajalūkā nu tṛṇāgraṃ yāvadāgatā ।। upariṣṭānnirālambā tadvajjīvo atra saṃsthitaḥ ।
ūrdhvaśūnyamadhaḥ śūnyaṃ śūnyaṃ dehāntarasthitam ।। triśūnyaṃ yo vijānāti mucyate sa dhruvaṃ guha । vyāptiścāsya mayā proktā saṃkṣepānna tu vistarāt । ataḥ parataraṃ nāsti vyāpakaṃ vyāpakasya tu ।।
ataḥ paraṃ pravakṣyāmi aṣṭadhā pratyayo yathā । anagnijvalanaṃ caiva vṛkṣasyālabhanaṃ tathā ।। pāśānāṃ stobhanaṃ caiva mahāpātakanāśanam । viṣasaṃharaṇaṃ caiva nirbījakaraṇaṃ tathā ।।
grahajvaravināśaśca pratyayo aṣṭavidhaḥ smṛtaḥ । evaṃ jñātvā tu vidhivat khyātiḥ sarvatra jāyate ।। praṇavenāgnimadhyastho hakāro hrīṃ tathaiva ca । ādiroṃ ca namaścānte anagnijvalane hitam ।।
agniṃ srotasi saṃyojya sahasrodghātasaṃyutam । pañcākṣaraprayogeṇa jvalatyeva na saṃśayaḥ ।। oṃkāraḥ sarvato adhastād rephastasyordhvataḥ sthitaḥ । pūrvavatsamprayukto ayaṃ prayogo bhuvi durlabhaḥ ।।
śataiḥ saptabhirudghātair ālabdho mriyate drumaḥ । bhūyasścāpyāyanaṃ tasya vāruṇe srotasi sthitam ।। sa jīvati punarvṛkṣo yathāpūrvaṃ tathaiva saḥ । tādṛgeva punaścāsau kiṃ tu rephavivarjitaḥ ।।
āpyāyanavidhau hyeṣa pañcadhā bindudīpitaḥ । aukāramadhyasaṃyuktaḥ praṇavenāntadīpitaḥ ।। īkārādiḥ sa hau madhye vahnimadhyaṃ tataḥ param । prayogo viṣuvatkāle pāśānāṃ stobhakārakaḥ ।।
śataiḥ pañcabhirudghātaiḥ patatyeva na saṃśayaḥ । punaścotthāpanaṃ tasya yathā bhavati tacchṛṇu ।। īkārādyantasaṃyuktaṃ hau ca madhye niyojitam । prāṇānusvārasandīptaṃ namo antaṃ praṇavaṃ punaḥ ।।
utthāpane prayuñjīta sarvabhūteṣu tattvavit । tāvadbhireva codghātair yojanīyaḥ prayatnataḥ ।। labījaṃ jīvasaṃviṣṭaṃ hakārādyantasaṃsthitam । pūrvavanmadhyasaṃsthaṃ ca vāyubindusamanvitam ।।
yadasyārohaṇe proktaṃ gurutvaṃ jāyate yathā । bhūya eva pravakṣyāmi laghutvaṃ jāyate yathā ।। oṃkāro haṃ yakāreṇa hyaukāro haṃ namastathā । tulāpuruṣayogo ayam udghātairayutena tu ।।
sa hakāro vakāreṇa yakāreṇa ca dīpitaḥ । hyau madhye hlīṃ namaścānte vāruṇena tu buddhimat ।। udghātāṣṭaśatenaiva viṣaṃ saṃharati dhruvam । yathāgnijvalane dṛṣṭo nirbījakaraṇe tathā ।।
śataiḥ pañcabhirudghātair viśeṣo atra vidhīyate । oṃkāramāditaḥ kṛtvā hrūṃkāraṃ tadanantaram ।। hrauṃ hrūṃ ca phaṇṇamaścānte grahāṇāṃ nāśane mataḥ । prayoge vāruṇe mārge udghātāṣṭaśatena tu ।।
praṇavādi tato huṃ phaṭ huṃ phaṭ huṃ phaṭ tathaiva ca । phaṭ phaṭ phaṭ phaṭ phaḍevaṃ syād vāruṇena tu buddhimān । udghātāṣṭaśatenaiva kṣipraṃ nāśayati jvaram ।। prāsādaḥ kīdṛśo jñeyo vyāptistasya ca kīdṛśī ।
śarīraṃ kīdṛśaṃ tasya kathayasva maheśvara ।। prāsādaṃ yo na jānāti pañcamantramahātanum । aṣṭatriṃśatkalopetaṃ nāsāvācārya ucyate ।। prāsādaṃ samyagajñātvā yo dīkṣāṃ kurute guruḥ ।
adhastācchiṣyamātmānaṃ nayatyatra na saṃśayaḥ ।। prāsādābjaśikhāntastho yastu dīkṣāṃ karoti saḥ । ācāryaḥ saha śiṣyeṇa śivasāyujyamāpnuyāt ।। brahmā viṣṇuśca rudraśca indraścandro bṛhaspatiḥ ।
prajāpatistathādityaḥ śukraḥ skando bhṛgustathā ।। ye cānye prāṇino devāḥ sarve proktāḥ prasādajāḥ । ete cānye ca bahavo munayaḥ saṃśitavratāḥ ।। dhyāyanti paramaṃ haṃsaṃ prāsādaṃ nāmarūpataḥ ।
vibhāgaṃ cāsya vakṣyāmi yaṃ dhyātvāmṛtamaśnute ।। sadyaḥ kalāṣṭasaṃyuktam akārākṣarajaṃ viduḥ । vidyādukārajaṃ vāmam aghoraṃ ca makārajam ।। bindujaḥ puruṣo jñeya īśānastu śikhātmajaḥ ।
evaṃ mantrāstu pañcaite prāsādātsambhavanti ye ।। daśakoṭiḥ sahasrāṇāṃ mantrāṇāmamitaujasām । iṣṭena tu prasādena sarva iṣṭā na saṃśayaḥ ।। mārutā nava śaktyādyā ye mantrāḥ parikīrtitāḥ ।
prāsādābjasamutpannāḥ sarve cāmoghaśaktayaḥ ।। sadyastu pṛthivī jñeyo vāmo hyāpaḥ prakīrtitaḥ । aghorasteja ityukto vāyustatpuruṣaḥ smṛtaḥ ।। ākāśastu bhavedīśaḥ svayaṃ devo maheśvaraḥ ।
sadyojātastu ṛgvedo vāmadevo yajuḥ smṛtaḥ ।। aghoraḥ sāmavedaḥ syād atharvaḥ puruṣaḥ smṛtaḥ । pañcamastu paraḥ sūkṣmo vyomavyāpī sadāśivaḥ ।। sadyojātastu vai brahmā vāmo viṣṇuḥ prakīrtitaḥ ।
aghoro rudradaivatya īśvaraḥ puruṣaḥ smṛtaḥ ।। īśānaḥ śivadaivatyo hṛdayādāvavasthitaḥ । ṣaṣṭhaṃ tu yatparaṃ tattvam asādṛśyaguṇaiḥ sthitam ।। tasya deho na vaktavyaḥ prākṛtairguṇasambhavaiḥ ।
jñātvā paramaniḥśreṇīṃ pañcasaṃsthānagāminīm ।। jñātameva sakṛdyena vistṛtaṃ tu tadeva tat । tatkāla eva mukto asau yadā jñātaṃ hi tatpadam ।। śṛṇu ṣaṇmukha tattvena jñānāmṛtamanuttamam ।
yanna kasyacidākhyātaṃ nākhyeyaṃ kathayāmi tat ।। dehasthaḥ sakalo jñeyo niṣkalo dehavarjitaḥ । āptopadeśagamyo asau sarvataḥ kimapi sthitaḥ ।। haṃsa haṃseti yo brūyad dhaṃso devaḥ sadāśivaḥ ।
guruvaktrāttu labhyeta pratyakṣaṃ sarvatomukhaḥ ।। tileṣu ca yathā tailaṃ puṣpe gandha iva sthitaḥ । puruṣastu śarīre asmin sabāhyābhyantare sthitaḥ ।। ulkāhasto yathā kaścid dravyamālokya tāṃ tyajet ।
jñānena jñeyamālokya tathā jñānaṃ parityajet ।। puṣpaṃ tu sakalaṃ vidyād gandhastasya tu niṣkalaḥ । vṛkṣaṃ tu sakalaṃ vidyāc chāyā tasya tu niṣkalā ।। sakale niṣkalo bhāvaḥ sarvatraiva vyavasthitaḥ ।
upāyaḥ sakalastadvad upeyaścaiva niṣkalaḥ ।। sakale sakalo bhāvo niṣkale niṣkalastathā । trimātraśca dvimātraśca ekamātrastathaiva ca ।। ardhamātrā parā sūkṣmā tasyā ūrdhvaṃ parātparam ।
brahmā viṣṇuśca rudraśca īśvaraḥ śiva eva vā ।। pañcadhā pañcadaivatyaḥ sakalaḥ paripaṭhyate । brahmaṇo hṛdayaṃ sthānaṃ kaṇṭhe viṣṇuḥ samāśritaḥ ।। tālumadhye sthito rudro lalāṭastho maheśvaraḥ ।
nāsāgre tu śivaṃ vidyāt tasyānte tu paraṃ padam ।। parasmāttu paraṃ nāsti iti śāstrasya niścayaḥ । gamāgamaḥ kathaṃ tasya kena vā nīyate tu saḥ ।। saṃśayo me mahādeva kathayasva yathārthataḥ ।
śaktyā tu nīyate jīvas tasminprāpya nivartate ।। asyāntaṃ te pravakṣyāmi śṛṇu ṣaṇmukha tattvataḥ । dehātītaṃ tu tadvidyān nāsāgre dvādaśāṅgulam ।। tadantaṃ tadvijānīyāt tatrastho vyāpayetprabhuḥ ।
mano apyanyatra nikṣiptaṃ cakṣuranyatra pātitam ।। tathāpi yogināṃ yogo hyavicchinnaḥ pravartate । etattatparamaṃ guhyam etattatparamākṣaram ।। nātaḥ parataraṃ kiñcin nātaḥ parataraṃ śivam ।
nātaḥ parataraṃ jñānam ityāha bhagavāñśivaḥ ।। śivajñānāmṛtaṃ prāpya saṃkṣepānna tu vistarāt । kathito devadevena paramākṣaranirṇayaḥ ।। etatte śivasadbhāvaṃ śivavaktrādviniḥsṛtam ।
guhyādguhyatamaṃ guhyaṃ gūhanīyaṃ prayatnataḥ ।। nāśiṣyāya pradātavyaṃ nāputrāya kadācana । gurudevāgnibhaktāya nityaṃ muktiratāya ca ।। pradātavyamidaṃ śāstraṃ netarebhyaḥ pradāpayet ।
dātāsya narakaṃ yāti siddhyecca na kadācana ।। śivāmṛtaṃ mayā khyātaṃ satyaṃ satyamidaṃ tava । evaṃ jñātvā tu medhāvī vicarettu yathāsukham ।। gṛhastho brahmacārī ca vānaprastho atha bhaikṣukaḥ ।
yatra yatra sthito jñānī paramākṣaravit sadā ।। viṣayī viṣayāsakto yāti dehāntake śivam । jñānādevāsya śāstrasya sarvāvastho api mānavaḥ ।। brahmahatyāśvamedhādyaiḥ puṇyapāpairna lipyate ।
codako bodhakaścaiva mokṣadaśca paraḥ smṛtaḥ ।। ityevaṃ trividho jñeya ācāryastu mahītale । codako darśayenmārgaṃ bodhakaḥ sthānamādiśet । mokṣadastu paraṃ tattvaṃ yajjñātvāmṛtamaśnute ।।