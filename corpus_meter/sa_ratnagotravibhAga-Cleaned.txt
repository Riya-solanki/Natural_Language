prathamaḥ paricchedaḥ oṃ namaḥ śrīvajrasattvāya । buddhaśca dharmaśca gaṇaśca dhāturbodhirguṇāḥ karma ca bauddhamantyam । kṛtsnasya śāstrasya śarīrametat samāsato vajrapadāni sapta ।। vajropamasyādhigamārthasya padaṃ sthānamiti vajrapadam । tatra śruticintāmayajñānaduṣprativedhādanabhilāpyasvabhāvaḥ pratyātmavedanīyo artho vajravadveditavyaḥ । yānyakṣarāṇi tamarthamabhivadanti tatprāptyanukūlamārgābhidyotanatastāni tatpratiṣṭhābhūtatvāt padamityucyante । iti duṣprativedhārthena pratiṣṭhārthena ca vajrapadatvamarthavyañjanayoranugantavyam । tatra katamo arthaḥ katamadvyañjanam । artha ucyate saptaprakāro adhigamārtho yaduta buddhārtho dharmārthaḥ saṃghārtho dhātvartho bodhyartho guṇārthaḥ karmārthaśca । ayamucyate arthaḥ । yairakṣaraireṣa saptaprakāro adhigamārthaḥ sūcyate prakāśyata idamucyate vyañjanam । sa caiṣa vajrapadanirdeśo vistareṇa yathāsūtramanugantavyaḥ ।
anidarśano hyānanda tathāgataḥ । sa na śakyaścakṣuṣā draṣṭum । anabhilāpyo hyānanda dharmaḥ । sa na śakyaḥ karṇena śrotum । asaṃskṛto hyānanda saṃghaḥ । sa na śakyaḥ kāyena vā cittena vā paryupā situm । itīmāni trīṇi vajrapadāni dṛḍhādhyāśayaparivartānusāreṇānugantavyāni । tathāgataviṣayo hi śāriputrāyamarthastathāgatagocaraḥ । sarvaśrāvakapratyekabuddhairapi tāvacchāriputrāyamartho na śakyaḥ samyak svaprajñayā xxx draṣṭuṃ vā pratyavekṣituṃ vā । prāgeva bālapṛthagjanairanyatra tathāgataśraddhāgamanataḥ । śraddhāgamanīyo hi śāriputra paramārthaḥ । paramārtha iti śāriputra sattvadhātoretadadhivacanam । sattvadhāturiti śāriputra tathāgatagarbhasyaitadadhivacanam । tathāgatagarbha iti śāriputra dharmakāyasyaitadadhivacanam । itīdaṃ caturthaṃ vajrapadamanūnatvāpūrṇatvanirdeśaparivartānusāreṇānugatavyam । anuttarā samyaksaṃbodhiriti bhagavan nirvāṇadhātoretadadhivacanam । nirvāṇadhāturiti bhagavan tathāgatadharmakāyasyaitadadhivacanam । itīdaṃ pañcamaṃ vajrapadamāryaśrīmālāsūtrānusāreṇānugantavyam । yo ayaṃ śāriputra tathāgatanirdiṣṭo dharmakāyaḥ so ayamavinirbhāgadharmā । avinirmuktajñānaguṇo yaduta gaṅgānadīvālikāvyatikrāntaistathāgatadharmaiḥ । itīdaṃ ṣaṣṭhaṃ vajrapadmanūnatvāpūrṇatvanirdeśānusāreṇānugantavyam ।
na mañjuśrīstathāgataḥ kalpayati na vikalpayati । athavāsyānābhogenākalpayato avikalpayata iyamevaṃrūpā kriyā pravartate । itīdaṃ saptamaṃ vajrapada tathāgataguṇajñānācintyaviṣayāvatāranirdeśānusāreṇānugantavyam । itīmāni samāsataḥ sapta vajrapadāni sakalasyāsya śāstrasyoddeśamukhasaṃgrāhārthena śarīramiti veditavyam । svalakṣaṇenānugatāni caiṣāṃ yathākramaṃ dhāraṇirājasūtre । nidānatastrīṇi padāni vidyāccatvāri dhīmajjinadharmabhedāt ।। eṣāṃ ca saptānāṃ vajrapadānāṃ svalakṣaṇanirdeśena yathākramamāryadhāraṇīśvararājasūtranidānaparivartānugatāni trīṇi padāni veditavyāni । tata ūrdhvamavaśiṣṭāni catvāri bodhisattvatathāgatadharmanirdeśabhedāditi । tasmādyaduktam ।
bhagavān sarvadharmasamatābhisaṃbuddhaḥ supravartitadharmacakro anantaśiṣyagaṇasuvinīta iti । ebhistribhirmūlapadairyathākramaṃ trayāṇāṃ ratnānāmanupūrvasamutpādasamudāgamavyavasthānaṃ veditavyam । avaśiṣṭāni catvāri padāni triratnotpattyanurūpahetusamudāgamanirdeśo veditavyaḥ । tatra yato aṣṭamyāṃ bodhisattvabhūmau vartamānaḥ sarvadharmavaśitāprāpto bhavati tasmāt sa bodhimaṇḍavaragataḥ sarvadharmasamatābhisaṃbuddha ityucyate । yato navamyāṃ bodhisattvabhūmau vartamāno anuttaradharmabhāṇakatvasaṃpannaḥ sarvasattvāśayasuvidhijña indriyaparamapāramitāprāptaḥ sarvasattvakleśavāsanānusaṃdhisamudghātanakuśalo bhavati tasmāt so abhisaṃbuddhabodhiḥ supravartitadharmacakra ityucyate । yato daśamyāṃ bhūmāvanuttaratathāgatadharmayauvarājyābhiṣekaprāptyanantaramanābhogabuddhakāryāpratipraśrabdho bhavati tasmāt sa supravartitadharmacakro anantaśiṣyagaṇasuvinīta ityucyate । tāṃ punaranantaśiṣyagaṇasuvinītatāṃ tadanantaramanena granthena darśayati । mahatā bhikṣusaṃghena sārdha yāvadaprameyeṇa ca bodhisattvagaṇena sārdhamiti । yathākramaṃ śrāvakabodhau buddhabodhau ca suvinītatvādevaṃguṇa samanvāgatairiti । tataḥ śrāvakabodhisattvaguṇavarṇanirdeśānantaramacintyabuddhasamādhivṛṣabhitāṃ pratītya vipularatnavyūhamaṇḍalavyūha nirvṛttitathāgatapariṣatsamāvartanavividhadivyadravyapūjāvidhānastutimeghābhisaṃpravarṣaṇato buddharatnaguṇavibhāgavyavasthānaṃ veditavyam । tadanantaramudāradharmāsanavyūhaprabhādharmaparyāyanāmaguṇaparikīrtanato dharmaratnaguṇavibhāgavyavasthānaṃ veditavyam । tadanantaramanyonyaṃ bodhisattvasamādhigocaraviṣayaprabhāva saṃdarśanatadvicitraguṇavarṇanirdeśataḥ saṃgharatnaguṇavibhāgavyavasthānaṃ veditavyam । tadanantaraṃ punarapi buddharaśmyabhiṣekairanuttaradharmarājajyeṣṭhaputraparamavaiśāradyapratibhānopakaraṇatāṃ pratītya tathāgatabhūtaguṇaparamārthastutinirdeśataśca mahāyānaparamadharmakathāvastūpanyasanataśca tatpratipatteḥ paramadharmaiśvaryaphalaprāptisaṃdarśanataśca yathāsaṃkhyameṣāmeva trayāṇāṃ ratnānāmanuttaraguṇavibhāgavyavasthānaṃ nidānaparivartāvasānagatameva draṣṭavyam । tataḥ sūtranidānaparivartānantaraṃ buddhadhātuḥ ṣaṣṭyākāratadviśuddhiguṇaparikarmanirdeśena paridīpitaḥ । viśodhye arthe guṇavati tadviśuddhiparikarmayogāt । imaṃ cārthavaśamupādāya daśasu bodhisattvabhūmiṣu punarjātarūpaparikarmaviśeṣodāharaṇamudāhṛtam । asminneva ca sūtre tathāgatakarmanirdeśānantaramaviṃśuddhavaiḍūryamaṇidṛṣṭāntaḥ kṛtaḥ । tadyathā kulaputra kuśalo maṇikāro maṇiśuddhisuvidhijñaḥ । sa maṇigotrādaparyavadāpitāni maṇiratnāni gṛhītvā tīkṣṇena khārodakenotkṣālya kṛṣṇena keśakambalaparyavadāpanena paryavadāpayati । na ca tāvanmātreṇa vīrya praśrambhayati । tataḥ paścāt tīkṣṇenāmiṣarasenotkṣālya khaṇḍikāparyavadāpanena paryavadāpayati । na ca tāvanmātreṇa vīrya praśrambhayati । tataḥ sa paścānmahābhaiṣajyarasenotkṣālya sūkṣmavastraparyavadāpanena paryavadāpayati । paryavadāpitaṃ cāpagatakācamabhijātavaiḍūryamityucyate । evameva kulaputra tathāgato apyapariśuddhaṃ sattvadhātuṃ viditvānityaduḥkhānātmāśubhodvegakathayā saṃsārābhiratān sattvānudvejayati । ārye ca dharmavinaye avatārayati । na ca tāvanmātreṇa vīrya praśrambhayati । tataḥ paścācchūnyānimittapraṇihitakathayā tathāgatanetrīmavabodhayati । na ca tāvanmātreṇa tathāgato vīryaṃ praśrambhayati । tataḥ paścādavivartyadharmacakrakathayā trimaṇḍalapariśuddhikathayā ca tathāgataviṣaye tān sattvānavatārayati nānāprakṛtihetukān । avatīrṇāśca samānāstathāgatadharmatāmadhigamyānuttarā dakṣiṇīyā ityucyanta iti ।
etadeva viśuddhagotraṃ tathāgatadhātumabhisaṃdhāyoktam । yathā pattharacuṇṇamhi jātarūpaṃ na dissati । parikammena tad diṭṭhaṃ evaṃ loke tathāgatā iti ।। tatra katame te buddhadhātoḥ ṣaṣṭyākāraviśuddhiparikarmaguṇāḥ । tadyathā caturākāro bodhisattvālaṃkāraḥ । aṣṭākāro bodhisattvāvabhāsaḥ । ṣoḍaśākārī bodhisattvamahākaruṇā । dvātriṃśadākāraṃ bodhisattvakarma ।
tannirdeśānantaraṃ buddhabodhiḥ ṣoḍaśākāramahābodhikaruṇānirdeśena paridīpitā । tannirdeśānantaraṃ buddhaguṇā daśabalacaturvaiśāradyaṣṭādaśāveṇikabuddhadharmanirdeśena paridīpitāḥ । tannirdeśānantaraṃ buddhakarma dvātriṃśadākāra niruttaratathāgatakarmanirdeśena paridīpitam । evamimāni sapta vajrapadāni svalakṣaṇanirdeśato vistareṇa yathāsūtramanugantavyāni । kaḥ punareṣāmanuśleṣaḥ । buddhāddharmo dharmataścāryasaṃghaḥ saṃghe garbho jñānadhātvāptiniṣṭhaḥ । tajjñānāptiścāgrabodhirbalādyairdhamairyuktā sarvasattvārthakṛdbhiḥ ।। uktaḥ śāstrasaṃbandhaḥ । idānīṃ ślokānāmartho vaktavyaḥ । ye sattvāstathāgatena vinītāste tathāgataṃ śaraṇaṃ gacchanto dharmatāniṣyandābhiprasādena dharma ca saṃghaṃ ca śaraṇaṃ gacchanti । atastatprathamato buddharatnamadhikṛtya ślokaḥ । buddhvā cābudhabodhanārthamabhayaṃ mārgaṃ dideśa dhruvam ।
nānādṛggahanopagūḍhavimatiprākārabhettre namaḥ ।। anena kiṃ darśayati । asaṃskṛtamanābhogamaparapratyayoditam । buddhatvaṃ jñānakāruṇyaśaktyupetaṃ dvayārthavat ।।
anena samāsato aṣṭābhirguṇaiḥ saṃgṛhītaṃ buddhatvamudbhāvitam । aṣṭau guṇāḥ katame । asaṃskṛtatvamanābhogatāparapratyayābhisaṃbodhirjñānaṃ karuṇā śaktiḥ svārthasaṃpat parārthasaṃpaditi । anādimadhyanidhanaprakṛtatvādasaṃskṛtam । śāntadharmaśarīratvādanābhogamiti smṛtam ।। pratyātmamadhigamyatvādaparapratyayodayam । jñānamevaṃ tridhā bodhāt karuṇā mārgadeśanāt ।।
śaktirjñānakṛpābhyāṃ tu duḥkhakleśanibarhaṇāt । tribhirādyairguṇaiḥ svārthaḥ parārthaḥ paścimaistribhiḥ ।। saṃskṛtaviparyayeṇāsaṃskṛtaṃ veditayvam । tatra saṃskṛtamucyate yasyotpādo api prajñāyatesthitirapi bhaṅgo api prajñāyate । tadabhāvādbuddhatvamanādimadhyanidhanamasaṃskṛtadharmakāya prabhāvitaṃ draṣṭavyam । sarvaprapañcavikalpopaśāntatvādanābhogam । svayaṃbhūjñānādhigamyatvādaparapratyayodayam । udayo atrābhisaṃbodho abhipretotpādaḥ । ityasaṃskṛtādapravṛttilakṣaṇādapi tathāgatatvādanābhogataḥ sarvasaṃbuddhakṛtyamā saṃsārakoṭeranuparatamanupacchinnaṃ pravartate । ityevamatyadbhutācintyaviṣayaṃ buddhatvamaśrutvā parataḥ svayamanācāryakeṇa svayaṃbhūjñānena nirabhilāpyasvabhāvatāmabhisaṃbudhya tadanubodhaṃ pratyabudhānāmapi jātyandhānāṃ pareṣāmanubodhāya tadanugāmimārgavyupadeśakaraṇādanuttarajñānakaruṇānvitatvaṃ veditavyam । mārgasyābhayatvaṃ lokottaratvāt । lokottaratvamapunarāvṛttitaśca । yathākramaṃ paraduḥkhakleśamūlasamudghātaṃ pratyanayoreva tathāgatajñānakaruṇayoḥ śaktirasivajradṛṣṭāntena paridīpitā । tatra duḥkhamūlaṃ samāsato yā kacidbhaveṣu nāmarūpābhinirvṛttiḥ । kleśamūlaṃ ya kācitsatkāyābhiniveśapūrvikā dṛṣṭirvicikitsā ca । tatra nāmarūpasaṃgṛhītaṃ duḥkhamabhinirvṛttilakṣaṇatvādaṅkurasthānīyaṃ veditavyam । tacchettṛtve tathāgatajñānakaruṇāyoḥ śaktirasidṛṣṭantenopamitā veditavyā । dṛṣṭivicikitsāsamgṛhīto darśanamārgapraheyaḥ । kleśo laukikajñānaduravagāho durbhedaṃtvādvanagahanopagūḍhaprākārasadṛśaḥ । tadbhettṛtvāt tathāgatajñānakaruṇayoḥ śaktirvajradṛṣṭāntenopamitā veditavyā ।
ityete yathāddiṣṭāḥ ṣaṭ tathāgataguṇā vistaravibhāganirdeśato anayaivānupūrvyā sarvabuddhaviṣayāvatārajñānālokālaṃkārasūtrānusāreṇānugantavyāḥ । tatra yaduktamanutpādo anirodha iti mañjuśrīstathāgato arhan samyaksaṃbuddha eṣa ityanena tāvadasaṃskṛtalakṣaṇastathāgata iti paridīpitam । yatpunaranantaraṃ vimalavaiḍūryapṛthivīśakrapratibimbodāharaṇamādiṃ kṛtvā yāvannavabhirudāharaṇairetamevānutpādānirodhatathāgatārthamadhikṛtyāha । evameva mañjuśrīstathāgato arhan samyaksaṃbuddho neñjate na viṭhapati na prapañcayati na kalpayati na vikalpayati । akalpo avikalpo acitto amanasikāraḥ śītibhūto anutpādo anirodho adṛṣṭo aśruto anāghrāto anāsvādito aspṛṣṭo animitto avijñaptiko avijñapanīya ityevamādirupaśamaprabhedapradeśanirdeśaḥ । anena svakriyāsu sarvaprapañcavikalpopaśāntatvādanābhogastathāgata iti paridīpitam । tata ūrdhvamudāharaṇanirdeśādavaśiṣṭena granthena sarvadharmadharmatathatābhisaṃbodhamukheṣvaparapratyayābhisaṃbodhastathāgatasya paridīpitaḥ । yatpunarante ṣoḍaśākārāṃ tathāgatabodhiṃ nirdiśyaivamāha । tatra mañjuśrīstathāgatasyaivaṃrūpān sarvadharmānabhisaṃbudhya sattvānāṃ ca dharmadhātuṃ vyavalokyāśuddhamavimalaṃ sāṅganaṃ vikrīḍitā nāma sattveṣu mahākaruṇā pravartata iti । anena tathāgatasyānuttarajñānakaruṇānvitatvamudbhāvitam । tatraivaṃrūpān sarvadharmāniti yathāpūrva nirdiṣṭānabhāvasvabhāvāt । abhisaṃbudhyeti yathābhūtamavikalpabuddhajñānena jñātvā । sattvānāmiti niyatāniyatamithyāniyatarāśivyavaśitānām । dharmadhātumiti svadharmatāprakṛtinirviśiṣṭattathāgatagarbham । vyavalokyeti sarvākāramanāvaraṇena buddhacakṣuṣā dṛṣṭvā । aśuddhaṃ kleśāvaraṇena bālapṛthagjanānām । avimalaṃ jñeyāvaraṇena śrāvakapratyekabuddhānām । sāṅganaṃ tadubhayānyatamaviśiṣṭatayā bodhisattvānām । vikrīḍitā vividhā saṃpannavinayopāyamukheṣu supraviṣṭatvāt । sattveṣu mahākaruṇā pravartata iti samatayā sarvasattvanimittamabhisaṃbuddhabodheḥ svadharmatādhigamasaṃprāpaṇāśayatvāt । yadita ūrdhvamanuttarajñānakaruṇāpravṛtterasamadharmacakrapravartanābhinirhāraprayogāśraṃsanamiyamanayoḥ parārthakaraṇe śaktirveditavyā । tatraiṣāmeva yathākramaṃ ṣaṇṇāṃ tathāgataguṇānāmādyaistribhirasaṃskṛtādibhiryogaḥ svārthasaṃpat । tribhiravaśiṣṭairjñānādibhiḥ parārthasaṃpat । api khalu jñānena paramanityopaśāntipadasvābhisaṃbodhisthānaguṇāt svārthasaṃpat paridīpitā । karuṇāśaktibhyāmanuttaramahādharmacakrapravṛttisthānaguṇāt parārthasaṃpaditi । ato buddharatnāddharmaratnaprabhāvaneti tadanantaraṃ tadadhikṛtya ślokaḥ । yo nāsanna ca sanna cāpi sadasannānyaḥ sato nāsato asakyastarkayituṃ niruktyapagataḥ pratyātmavedyaḥ śivaḥ । tasmai dharmadivākarāya vimalajñānāvabhāsatviṣe sarvāramvaṇa rāgadoṣatimiravyāghātakartre namaḥ ।। anena kiṃ darśitam ।
acintyādvayaniṣkalpaśuddhivyaktivipakṣataḥ । yo yena ca virāgo asau dharmaḥ satyadvilakṣaṇaḥ ।। anena samāsato aṣṭābhirguṇaiḥ saṃgṛhītaṃ dharmaratnamudbhāvitam । aṣṭau guṇāḥ katame । acintyatvamadvayatā nirvikalpatā śuddhirabhivyaktikaraṇaṃ pratiparkṣatā virāgo virāgaheturiti । nirodhamārgasatyābhyāṃ saṃgṛhītā virāgitā ।
guṇaistribhistribhiścaite veditavye yathākramam ।। eṣāmeva yathākramaṃ ṣaṇṇāṃ guṇānāṃ tribhirādyairacintyādvayanirvikalpatāguṇairnirodhasatyaparidīpanādvirāgasaṃgraho veditavyaḥ । tribhiravaśiṣṭaiḥ śuddhyabhivyaktipratipakṣatāguṇairmārgasatyaparidīpanādvirāgahetusaṃgraha iti । yaśca virāgo nirodhasatyaṃ yena ca virāgo mārgasatyena tadubhayamabhisamasya vyavadānasatya dvayalakṣaṇo virāgadharma iti paridīpitam । atarkyatvādalāpyatvādāryajñānādacinyatā । śivatvādadvayākalpau śuddhyādi trayanarkavat ।।
samāsato nirodhasatyasya tribhiḥ kāraṇairacintyatvaṃ veditavyam । katamaistribhiḥ । asatsatsadasannobhayaprakāraiścaturbhirapi tarkāgocaratvāt । sarvarutaravitaghoṣavākpathaniruktisaṃketavyavahārābhilāpairanabhilāpyatvāt । āryāṇāṃ ca pratyātmavedanīyatvāt । tatra nirodhasatyasya kathamadvayatā nirvikalpatā ca veditavyā । yathoktaṃ bhagavatā । śivo ayaṃ śāriputra dharmakāyo advayadharmāvikalpadharmā । tatra dvayamucyate karma kleśāṃśca । vikalpa ucyate karmakleśasamudayaheturayoniśomanasikāraḥ । tatprakṛtinirodhaprativedhād dvayavikalpāsamudācārayogena yo duḥkhasyātyantamanutpāda idamucyate duḥkhanirodhasatyam । na khalu kasyaciddharmasya vināśādduḥkhanirodhasatyaṃ paridīpitam । yathoktam । anutpādānirodhe mañjuśrīścittamanovijñānāni na pravartante । yatra cittamanovijñānāni na pravartante tatra na kaścitparikalpo yena parikalpenāyoniśomanasikuryāt । sa yoniśomanasikārapra yukto avidyāṃ na samutvāpayati । yaccāvidyāsamutthānaṃ tad dvādaśānāṃ bhavāṅgānāmasamutthānam । sājātiriti vistaraḥ । yathoktam । na khalu bhagavan dharmavināśo duḥkhanirodhaḥ । duḥkhanirodhanāmnā bhagavannanādikāliko akṛto ajāto anutpanno akṣayaḥ kṣayāpagataḥ nityo dhruvaḥ śivaḥ śāśvataḥ prakṛtipariśuddhaḥ sarvakleśakośavinirmukto gaṅgāvālikāvyativṛttairavinirbhāgairacintyairbuddhadharmaiḥ samanvāgatastathāgatadharmakāyo deśitaḥ । ayameva ca bhagavaṃstathāgatadharmakāyo avinirmuktakleśakośastathāgatagarbhaḥ sūcyate । iti sarvavistareṇa yathāsūtrameva duḥkhanirodhasatyavyavasthānamanugantavyam । asya khalu duḥkhanirodhasaṃjñitasya tathāgatadharmakāyasya prāptiheturavikalpajñānadarśanabhāvanāmārgastrividhena sādharmyeṇa dinakarasadṛśaḥ veditavyaḥ । maṇḍalaviśuddhisādharmyeṇa sarvopakleśamalavigatatvāt । rūpābhidhyaktikaraṇasādharmyeṇa sarvākārajñeyāvabhāsakatvāt । tamaḥpratipakṣasādharmyeṇa ca sarvākārasatyadarśanavibandhapratipakṣabhūtatvāt । vibandha punarabhutavastunimittārambaṇamanasikārapūrvikā rāgadveṣamohotpattiranuśayaparyutthānayogāt । anuśayato hi bālānāma bhūtamatatsvabhāvaṃ vastu śubhākāreṇa vā nimittaṃ bhavati rāgotpattitaḥ । pratighākāreṇa vā dveṣotpattitaḥ । avidyākāreṇa vā mohotpattitaḥ । tacca rāgadveṣamohanimittamayathābhutamārambaṇaṃ kurvatāmayoniśomanasikāraścittaṃ paryādadāti । teṣāmayoniśomanasikāraparyavasthitacetasāṃ rāgadveṣamohānāmanyatakleśasamudācāro bhavati । te tatonidānaṃ kāyena vācā manasā rāgajamapi karmābhisaṃskurvanti । dveṣajamapi mohajamapi karmābhisaṃskurvanti । karmataśca punarjanmānubandha eva bhavati । evameṣāṃ bālānāmanuśayavatāṃ । nimittagrāhiṇāmārambaṇacaritānāmayoniśomanasikārasamudācārāt kleśasamudayaḥ । kleśamudāyāt karmasamudayaḥ । karmasamudayājjanmasamudayo bhavati । sa punareṣa sarvākārakleśakarmajanmasaṃkleśo bālānāmekasya dhātoryathābhūtamajñānādadarśanācca pravartate ।
sa ca tathā draṣṭavyo yathā parigaveṣayanna tasya kiṃcinnimittamārambaṇaṃ vā paśyati । sa yadā na nimittaṃ nārambaṇaṃ vā paśyati tadā bhūtaṃ paśyati । evamete dharmāstathāgatenābhisaṃbuddhāḥ samatayā samā iti । ya evamasataśca nimittārambaṇasyādarśanāt sataśca yathābhūtasya paramārthasatyasya darśanāt tadubhayoranutkṣepāprakṣepasamatājñānena sarvadharmasamatābhisaṃbodhaḥ so asya sarvākārasya tattvadarśanavibandhasya pratipakṣo veditavyo yasyodayāditarasyātyantamasaṃgatirasamavadhānaṃ pravartate । sa khalveṣa dharmakāyaprāptiheturavikalpajñānadarśanabhāvanāmārgo vistareṇa yathāsūtraṃ prajñāpāramitānusāreṇānugantavyaḥ । ato mahāyānadharmaratnādavaivartikabodhisattvagaṇaratnaprabhāvaneti tadanantaraṃ tadadhikṛtya ślokaḥ । taccittaprakṛtiprabhāsvaratayā kleśāsvabhāvekṣaṇāt । tebhyaḥ sattvaviśuddhyanantaviṣayajñānekṣaṇebhyo namaḥ ।।
anena kiṃ darśitam । yathāvadyāvadadhyātmajñānadarśanaśuddhitaḥ । dhīmatāmavivartyānāmanuttaraguṇairgaṇaḥ ।। anena samāsato avaivartikabodhisattvagaṇaratnasya dvābhyāmākārābhyāṃ yathāvadbhāvikatayā yāvadbhāvikatayā ca lokottarajñānadarśanaviśuddhito anuttaraguṇānvitatvamudbhāvitam ।
yathāvattajjagacchantadharmatāvagamāt sa ca । prakṛteḥ pariśuddhatvāt kleśasyādikṣayekṣaṇāt ।। tatra yathāvadbhāvikatā kṛtsnasya pudgaladharmākhyasya jagato yathāvannairātmyakoṭerava gamādveditavyā । sa cāyamavagamo atyantādiśāntasvabhāvatayā pudgaladharmāvināśayogena samāsato dvābhyāṃ kāraṇābhyāmutpadyate । prakṛtiprabhāsvaratādarśanācca cittasyādikṣayanirodhadarśanācca tadupakleśasya । tatra yā cittasya prakṛtiprabhāsvaratā yaśca tadupakleśa ityetad dvayamanāsravai dhātau kuśalākuśalayościttayorekecaratvād dvitīyacittānabhisaṃdhānayogena paramaduṣprativedhyam । ata āha । kṣaṇikuṃ bhagavan kuśalaṃ cittam । na kleśaiḥ saṃkliśyate । kṣaṇikamakuśalaṃ cittam । na saṃkliṣṭameva taccittaṃ kleśaiḥ । na bhagavan kleśāstaccittaṃ spṛśanti । kathamatra bhagavannasparśanadharmi cittaṃ tamaḥkliṣṭaṃ bhavati । asti ca bhagavannupakleśaḥ । astyupakliṣṭaṃ cittam । atha ca punarbhagavan prakṛtipariśuddhasya cittasyopakleśārtho duṣprativedhyaḥ । iti vistareṇa yathāvadbhāvikatāmārabhya duṣpratividhārthanirdeśo yathāsūtramanugantavyaḥ । yāvadbhāvikatā jñeyaparyantagatayā dhiyā ।
sarvasattveṣu sarvajñadharmatāstitvadarśanāt ।। tatra yāvadbhāvikatā sarvajñeyavastuparyantagatayā lokottarayā prajñayā sarvasattveṣvantaśastiryagyonigateṣvapi tathāgatagarbhāstitvadarśanādveditavyā । tacca darśanaṃ bodhisattvasya prathamāyāmeva bodhisattvabhūmāvutpadyate sarvatragāthane dharmadhātuprativedhāt । ityevaṃ yo avabodhastatpratyātmajñānadarśanam । tacchuddhiramale dhātāvasaṅgāpratighā tataḥ ।। ityevamanena prakāreṇa yathāvadbhāvikatayā ca yāvadbhāvikatayā ca yo lokottaramārgāvabodhastadāryāṇāṃ pratyātmamananyasādhāraṇaṃ lokottarajñānadarśanamabhipretam । tacca samāsato dvābhyāṃ kāraṇābhyāmitaprādeśikajñānadarśanamupanidhāya suviśuddhirityucyate । katamābhyāṃ dvābhyām । asaṅgatvādapratihatatvācca । tatra yathāvadbhāvikatayā sattvadhātuprakṛtiviśuddhaviṣayatvādasaṅgam yāvadbhāvikatayānantejñeyavastuviṣayatvādapratihatam ।
jñānadarśanaśuddhyā buddhajñānādanuttarāt । avaivartyādbhavantyāryāḥ śaraṇaṃ sarvadehinām ।। itīyaṃ jñānadarśanaśuddhiravinivartanīyabhūmisamārūḍhānāṃ bodhisattvānāmanuttarāyāstathāgatajñānadarśanaviśuddherupaniṣadgatatvādanuttarā veditavyā tadanyebhyo vā dāna śīlādibhyo bodhisattvaguṇebhyo madyogādavinivartanīyā bodhisattvāḥ śaraṇa bhūtā bhavanti sarvasattvānāmiti । śrāvakasaṃgharatnāgrahaṇaṃ bodhisattvagaṇaratnānantaraṃ tatpūjānarhatvāt । na hi jātu paṇḍitā bodhisattvaśrāvakaguṇāntarajñā mahābodhivipulapuṇyajñānasaṃbhārāpūryamāṇajñānakaruṇāmaṇḍalamaprameyasattvadhātugaṇasaṃtānāvabhāsapratyupasthitamanuttaratathāgatapūrṇacandra gamanānukūlamārgapratipannaṃ bodhisattvanavacandramutsṛjya prādeśikajñānaniṣṭhāgatamapi tārārūpavat svasaṃtānāvabhāsapratyupasthitaṃ śrāvakaṃ namasyanti । parahitakriyāśayaviśuddheḥ saṃniśrayaguṇenaiva hi prathamacittotpādiko api bodhisattvo niranukrośamananyapoṣigaṇyamanāsravaśīlasaṃvaraviśuddhiniṣṭhāgatamāryaśrāvakamabhibhavati । prāgeva tadanyairdaśavaśitādibhirbodhisattvaguṇaiḥ । vakṣyati hi ।
yaḥ śīlamātmārthakaraṃ vibharti duḥśīlasattveṣu dayāviyukteḥ । ātmaṃbhariḥ śīladhanapraśuddho viśuddhaśīlaṃ na tamāhurāryam ।। yaḥ śīlamādāya paropajīvyaṃ karoti tejo anilavāribhūvat । kāruṇyamutpādya paraṃ pareṣu sa śīlavāṃstatpratirūpako anya iti ।।
tatra kenārthena kimadhikṛtya bhagavatā śaraṇatrayaṃ prajñaptam ।। śāstṛśāsanaśiṣyārthairadhikṛtya triyānikān । kāratrayādhimuktāṃśca prajñaptaṃ śaraṇatrayam ।। buddhaḥ śaraṇamagryatvād dvipadānāmiti śāstṛguṇodbhāvanārthena buddhabhāvāyopagatān bodhisattvān pudgalān buddhe ca paramakārakriyādhimuktānadhikṛtya deśitaṃ prajñaptam ।
dharmaḥ śaraṇamagryatvādvirāgāṇāmiti śāstṛḥ śāsana guṇodbhāvanārthena svayaṃ pratītya gambhīradharmānubodhāyopagatān pratyekabuddhayānikān pudgalān dharme ca paramakārakriyādhimuktānadhikṛtya deśitaṃ prajñaptam । saṃghaḥ śaraṇamagryatvādgaṇānāmiti śāstuḥ śāsane supratipannaśiṣyaguṇodbhāvanārthena parataḥ śravaghoṣasyānugamāyopagatān śrāvakayānikān pudgalān saṃghe ca paramakārākriyādhimuktānadhikṛtya deśitaṃ prajñaptam । ityanena samāsatastrividhenārthena ṣaṭ pudgalānadhikṛtya prabhedayo bhagavatā saṃvṛtipadasthānena sattvānāmanupūrvanayāvatārārthamimāni trīṇi śaraṇāni deśitāni prajñaptāni । tyājyatvān moṣadharmatvādabhāvāt sabhayatvataḥ । dharmo dvidhāryasaṃghaśca nātyantaṃ śaraṇaṃ param ।।
dvividho dharmaḥ । deśanādharmo adhigamadharmaśca । tatra deśanādharmaḥ sūtrādideśanāyā nāmapadavyañjanakāyasaṃgṛhītaḥ । sa ca mārgābhisamayaparyavasānatvāt kolopama ityuktaḥ । adhigamadharmo hetuphalabhedena dvividhaḥ । yaduta mārgasatyaṃ nirodhasatyaṃ ca । yena yadadhigamyata iti kṛtvā । tatra mārgaḥ saṃskṛtalakṣaṇaparyāpannaḥ । yat saṃskṛtalakṣaṇaparyāpannaṃ tan mṛṣāmoṣadharmi । yan mṛṣāmoṣadharmi tadasatyam । yadasatyaṃ tadanityam । yadanityaṃ tadśaraṇam । yaśca tena mārgeṇa nirodho adhigataḥ so api śrāvakanayena pradīpocchedavat kleśaduḥkhābhāvamātraprabhāvitaḥ । na cābhāvaḥ śaraṇamaśaraṇaṃ vā bhavitumarhati । saṃgha iti traiyānikasya gaṇasyaitadadhivacanam । sa ca nityaṃ sabhayastathāgataśaraṇagato niḥsaraṇaparyeṣī śaikṣaḥ sakaraṇīyaḥ pratipannakaścānuttarāyāṃ samyaksaṃbodhāviti । kathaṃ samayaḥ । yasmādarhatāmapi kṣīṇapunarbhavānāmaprahīṇatvādvāsaṃnāyāḥ satatasamitaṃ sarvāsaṃskāreṣu tīvrā bhayasaṃjñā pratyupasthitā bhavati syādyathāpi nāmotkṣiptāsike vadhakapuruṣe tasmātte api nātyantasukhaniḥsaraṇamadhigatāḥ । na hi śaraṇaṃ śaraṇaṃ paryeṣate । yathaivā śaraṇāḥ sattvā yena tena bhayena bhītāstatastato niḥsaraṇaṃ paryeṣante tadvadarhatāmapyasti tadbhayaṃ yataste bhayādbhītāstathāgatameva śaraṇamupagacchanti । yaścaivaṃ sabhayatvāccharaṇamupagacchatyavaśyaṃ bhayānniḥsaraṇaṃ sa paryeṣyate । niḥsaraṇaparyeṣitvācca bhayanidānaprahāṇamadhikṛtya śaikṣo bhavati sakaraṇīyaḥ । śaikṣatvāt pratipannako bhavatyabhayamāryabhasthānamanuprāptuṃ yadutānuttarāṃ samyaksaṃbodhim । tasmātso api tadaṅgaśaraṇatvānnātyantaṃ śaraṇam । evamime dve śaraṇe paryantakāle śaraṇe ityucyete । jagaccharaṇamekatra buddhatvaṃ pāramārthikam । munerdharmaśarīratvāt tanniṣṭhatvādgaṇasya ca ।।
anena tu pūrvoktena vidhinānutpādānirodhaprabhāvitasya munervyavadānasatyadvayavirāgadharmakāyatvād dharmakāyaviśuddhiniṣṭhādhigamaparyavasānatvācca traiyānikasya gaṇasya pāramārthikamevātrāṇe aśaraṇe loke aparāntakoṭisamamakṣayaśaraṇaṃ nityaśaraṇaṃ dhruvaśaraṇaṃ yaduta tathāgatā arhantaḥ samyaksaṃbuddhāḥ । eva ca nityadhruvaśivaśāśvataikaśaraṇanirdeśo vistareṇāryaśrīmālāsūtrānusāreṇānugantavyaḥ । ratnāni durlabhotpādāna nirmalatvāt prabhāvataḥ । lokālaṃkārabhūtatvādagratvān nirvikārataḥ ।। samāsataḥ ṣaḍvidhena ratnasādharmyeṇaitāni buddhadharmasaṃghākhyāni trīṇi ratnānyucyante । yaduta durlabhotpādabhāvasādharmyeṇa bahubhirapi kalpaparivarteranavāptakuśalamūlānāṃ tatsamavadhānāpratilambhāt । vaimalyasādharmyeṇa sarvācāramalavigatatvāt । prabhāvasādharmyeṇa ṣaḍabhijñādyacintyaprabhāvaguṇayogāt । lokālaṃkārasādharmyeṇa sarvajagadāśayaśobhānimittatvāt । ratnaprativarṇikāgryasādharmyeṇa lokottaratvāt । stutinindādyavikārasādharmyeṇāsaṃskṛtasvabhāvatvāditi ।
ratnatrayanirdeśānantaraṃ yasmin satyeva laukikalokottaraviṃśuddhiyoniratnatrayamutpadyate tadadhikṛtya ślokaḥ । samalā tathatātha nirmalā vimalāḥ buddhaguṇā jinakriyā । viṣayaḥ paramārthadarśināṃ śubharatnatrayasargako yataḥ ।। anena kiṃ paridīpitam ।
gotraṃ ratnatrayasyāsya viṣayaḥ sarvadarśinām । caturvidhaḥ sa cācintyaścaturbhiḥ kāraṇaiḥ kramāt ।। tatra samalā tathatā yo dhāturavinirmuktakleśakośastathāgatagarbha ityucyate । nirmalā tathatā sa eva buddhabhūmāvāśrayaparivṛttilakṣaṇo yastathāgatadharmakāye ityucyate । vimalabuddhaguṇā ye tasminnevāśrayaparivṛttilakṣaṇe tathāgatadharmakāye lokottarā daśabalādayo buddhadharmāḥ । jinakriyā teṣāmeva daśabalādīnāṃ buddhadharmāṇāṃ pratisvamanuttaraṃ karma yadaniṣṭhitamaviratamapratipraśrabdhaṃ bodhisattvavyākaraṇakathāṃ nopacchinatti । tāni punarimāni catvāri sthānāni yathāsaṃkhyameva caturbhiḥ kāraṇairacintyatvāt sarvajñaviṣayā ityucyante । katamaiścaturbhiḥ । śuddhyupakliṣṭatāyogāt niḥsaṃkleśaviśuddhitaḥ ।
avinirbhāgadharmatvādanābhogāvikalpataḥ ।। tatra samalā tathatā yugapadekakālaṃ viśuddhā ca saṃkliṣṭā cetyacintyametat sthānaṃ gambhīradharmanayādhimuktānāmapi pratyekabuddhānāmagocaraviṣatvāt । yata āha । dvāvimau devi dharmau duṣprativedhyau । prakṛtipariśuddhicittaṃ duṣprativedhyam । tasyaiva cittasyopakliṣṭatā duṣprativedhyā । anayordevi dharmayoḥ śrotā tvaṃ vā bhaverathavā mahādharmasamanvāgatā bodhisattvāḥ । śeṣāṇāṃ devi sarvaśrāvakapratyekabuddhānāṃ tathāgataśraddhāgamanīyā vevaito dharmāviti । tatra nirmalā tathatā pūrvamalāsaṃkliṣṭā paścādviśuddhetyacintyametat sthānam । yat āha । prakṛtiprabhāsvaraṃ cittam । tattathaiva jñānam । tata ucyate । ekakṣaṇalakṣaṇasamāyuktayā prajñayā samyaksaṃbodhirabhisaṃbuddheti । tatra vimalā buddhaguṇāḥ paurvāparyeṇaikāntasaṃkliṣṭāyāmapi pṛthagjanabhūmāvavinirbhāgadharmatayā nirviśiṣṭā vidyanta ityacintyametat sthānam । yat āha ।
na sa kaścitsattvaḥ sattvanikāye saṃvidyate yatra tathāgatajñānaṃ na sakalamanupraviṣṭam । api tu saṃjñāgrāhatastathāgatajñānaṃ na prajñāyate । saṃjñāgrāhavigamāt punaḥ sarvajñajñānaṃ svayaṃbhūjñānamasaṅgataḥ prabhavati । tadyathāpi nāma bho jinaputra trisāhasramahāsahasralokadhātupramāṇaṃ mahāpustaṃ bhavet । tasmin khalu punarmahāpuste trisāhasramahāsāhasralokadhātuḥ sakalasamāpta ālikhito bhavet । mahāpṛthivīpramāṇena mahāpṛthivī । dvisāhasralokadhātupramāṇena dvisāhasralokadhātuḥ । sāhasralokadhātupramāṇena sāhasralokadhātuḥ । cāturdvīpikapramāṇena cāturdvīpikāḥ । mahāsamudrapramāṇena mahāsamudrāḥ । jambūdvīpapramāṇena jambūdvīpāḥ । pūrvavidehadvīpapramāṇena pūrvavidehadvīpāḥ । godāvarīdvīpapramāṇena godāvarīdvīpāḥ । uttarakurudvīpapramāṇenottarakurudvīpāḥ । sūmerupramāṇena sumeravaḥ । bhūmyavacaradevavimānapramāṇena bhūmyavacaradevavimānāni । kāmāvacaradevavimānapramāṇena kāmāvacaradevavimānāni । rūpāvacaradevavimānapramāṇena rūpāvacaradevavimānāni । tacca mahāpustaṃ trisāhasramahāsāhasralokadhātvāyāmavistarapramāṇaṃ bhavet । tatkhālu punarmahāpustamekasmin paramāṇurajasi prakṣiptaṃ bhavet । yathā caikaparamāṇurajasi tanmahāpustaṃ prakṣiptaṃ bhavet tathānyeṣu sarvaparamāṇurajaḥsu tatpramāṇānyeva mahāpustānyabhyantarapraviṣṭāni bhaveyuḥ । atha kaścideva puruṣa utpadyate paṇḍito nipuṇo vyakto medhāvī tatropagamikayā mīmāṃsayā samanvāgataḥ divyaṃ cāsya cakṣuḥ samantapariśuddhaṃ prabhāsvaraṃ bhavet । sa divyena cakṣuṣā vyavalokayati । idaṃ mahāpustamevaṃbhūtamihaiva parītte paramāṇurajasyanitiṣṭhataṃ । na kasyacidapi sattvasyopakāritbhūtaṃ bhavati । tasyaivaṃ syāt । yannvahaṃ mahāvīryabalasthāmnā etatparamāṇurajo bhittvā etanmahāpustaṃ sarvajagadupajīvyaṃ kuryām । sa mahāvīryabalasthāma saṃjanayitvā sūkṣmeṇa vajreṇa tatparamāṇurajo bhittvā yathābhiprāyaṃ tanmahāpustaṃ sarvajagadupajīvyaṃ kuryāt । yathā caikasmāt tathāśeṣebhyaḥ paramāṇubhyastathaiva kuryāt । evameva bho jinaputra tathāgatajñānamapramāṇajñānaṃ sarvasattvopajīvyajñānaṃ sarvasattvacittasaṃtāneṣu sakalamanupraviṣṭam । sarvāṇi ca tāni sattvacittasaṃtānānyapi tathāgatajñānapramāṇāni । atha ca punaḥ saṃjñāgrāhavinivaddhā bālā na jānanti na prajānanti nānubhavanti na sākṣātkurvanti tathāgatajñānam । tatastathāgato asaṅgeṇa tathāgatajñānena sarvadharmadhātusattvabhavanāni vyavalokyācāryasaṃjñī bhavati । aho bata ime sattvā yathāvat tathāgatajñānaṃ na prajānanti । tathāgatajñānānupraviṣṭāśca । yannvahameṣā sattvānāmāryeṇa mārgopadeśena sarvasaṃjñākṛtabandhanāpanayanaṃ kuryā yathā svayamevāryamārgabalādhānena mahatīṃ saṃjñāgranthiṃ vinivartya tathāgatajñānaṃ pratyabhijānīran । tathāgatasamatāṃ cānuprāpnuyaḥ । te tathāgatamārgopadeśena sarvasaṃjñākṛtabandhanāni vyapanayanti । apanīteṣu ca sarvasaṃjñākṛtabandhaneṣu tat tathāgatajñānama pramāṇaṃ bhavati sarvajagadupajīvyamiti । tatra jinakriyā yugapatsarvatra sarvakālamanābhogenāvikalpato yathāśayeṣu yathāvainayikeṣu sattveṣvakṣūṇamanuguṇaṃ pravartata ityacintyametat sthānam । yata āha । saṃkṣepamātrakeṇāvatāraṇārthaṃ sattvānāmapramāṇamapi tathāgatakarma pramāṇato nirdiṣṭam । api tu kulaputra yattathāgatasya bhūtaṃ tathāgatakarma tadapramāṇamacintyamavijñeyaṃ sarvalokena । anudāharaṇamakṣaraiḥ । duḥsaṃpādaṃ parebhyaḥ । adhiṣṭhitaṃ sarvabuddhakṣetreṣu । samatānugataṃ sarvabuddhaiḥ । samatikrāntaṃ sarvābhogakriyābhyaḥ । nirvikalpamākāśasamatayā । nirnītākāraṇaṃ dharmadhātukriyayā । iti vistareṇa yāvadviśuddhavaiḍūryamaṇiduṣṭāntaṃ kṛtvā nirdiśati । tadanena kulaputra paryāyeṇaivaṃ veditavyamacintyaṃ tathāgatakarma samatānugataṃ ca sarvato anavadyaṃ ca triratnavaṃśanupacchettṛ ca । yatrācintye tathāgatakarmaṇi pratiṣṭhitastathāgata ākāśasvabhāvatāṃ ca kāyasya na vijahāti sarvabuddhakṣetreṣu ca darśanaṃ dadāti । anabhilāpyadharmatāṃ ca vāco na vijahāti yathārutavijñaptyā ca sattvebhyo dharmaṃ deśayati । sarvacittārambaṇavigataśca sarvasattvacittacaritāśayāṃśca prajānātiti । bodhyaṃ bodhistadaṅgāni bodhaneti yathākramam । heturekaṃ padaṃ trīṇi pratyayastadviśuddhaye ।।
eṣāṃ khalvapi caturṇāmarthapadānāṃ sarvajñeyasaṃgrahamupādāya prathamaṃ boddhavyapadaṃ draṣṭavyam । tadanubodho bodhiriti dvitīyaṃ bodhipadam । bodheraṅgabhūtā buddhaguṇā iti tritīyaṃ bodhyaṅgapadam । bodhyaṅgaireva bodhanaṃ pareṣāmiti caturtha bodhanāpadam । itīmāni catvāri padānyadhikṛtya hetupratyayabhāvena ratnatrayagotravyavasthānaṃ veditavyam । tatraiṣāṃ caturṇāṃ padānāṃ prathamaṃ lokottaradharmavijatvāt pratyātmayoniśomanasikārasaṃniśrayeṇa tadviśuddhimupādāya triratnotpattiheturanugantavyaḥ । ityevamekaṃ padaṃ hetuḥ । kathaṃ trīṇi pratyayaḥ । tathāgato anuttarāṃ samyaksaṃbodhimabhisaṃbudhya daśabalādibhirbuddhadharmerdvātriśadākāraṃ tathāgatakarma kurvan parato ghoṣasaṃniśrayeṇa tadviśuddhimupādāya triratnotpattipratyayo anugantavyaḥ । ityevaṃ trīṇi pratyayaḥ । ataḥ parameṣāmeva caturṇā padānāmanupūrvamavaśiṣṭena granthena vistaravibhāganirdeśo veditavyaḥ । tatra samalāṃ tathatāmadhikṛtya yaduktaṃ sarvasattvāstathāgatagarbhā iti tat kenārthena । buddhajñānāntargamāt sattvarāśestannairmalyasyādvayatvāt prakṛtyā । bauddhe gotre tatphalasyopacārāduktāḥ sarve dehino buddhagarbhāḥ ।।
saṃbuddhakāyaspharaṇāt tathatāvyatibhedataḥ । gotrataśca sadā sarve buddhagarbhāḥ śarīriṇaḥ ।। samāsatastrividhenārthena sadā sarvasattvāstathāgatagarbhā ityuktaṃ bhagavatā । yaduta sarvasattveṣu tathāgatadharmakāyaparispharaṇārthena tathāgatatathatāvyatibhedārthena tathāgatagotrasaṃbhavārthena ca । eṣāṃ punastrayāṇāmarthapadānāmutaratra tathāgatagarbhasūtrānusāreṇa nirdeśo bhaviṣyati । pūrvataraṃ tu yenārthena sarvatrāviśeṣeṇa pravacane sarvākāraṃ tadarthasūcanaṃ bhavati tadapyādhikṛtya nirdekṣyāmi । uddānam । svabhāvahetvo phalakarmayogavṛttiṣvavasthāsvatha sarvagatve ।
sadāvikāritvaguṇeṣvabhede jñeyo arthasaṃdhiḥ paramārthadhāto ।। samāsato daśavidhamarthamabhisaṃdhāya paramatattvajñānāviṣayasya tathāgatadhātorvyavasthānamanugantavyam । daśavidho arthaḥ katamaḥ । tadyathā svabhāvārtho hetvarthaḥ phalārthaḥ karmārtho yogārtho vṛtyartho avasthāprabhedārthaḥ sarvatragārtho avikārārtho abhedārthaśca । tatra svabhāvarthaṃ hetvartha cārabhya ślokaḥ । sadā prakṛtyasaṃkliṣṭaḥ śuddharatnāmvarāmbuvat । dharmādhimuktyadhiprajñāsamādhikaruṇānvayaḥ ।।
tatra pūrveṇaṃ ślokārthena kiṃ darśayati । prabhāvānanyathābhāvasnigdhabhāvasvabhāvataḥ । cintāmaṇinabhovāriguṇasādharmyameṣu hi ।। ya ete trayo atra pūrvamuddiṣṭā eṣu triṣu yathāsaṃkhyameva svalakṣaṇaṃ sāmānyalakṣaṇaṃ cārabhya tathāgatadhātościntāmaṇinabhovāriviśuddhiguṇasādharmyaṃ veditavyam । tatra tathāgatadharmakāye tāvaccintitārthasamuddhayādi prabhāvasvabhāvatāṃ svalakṣaṇamārabhya cintāmaṇiratnasādharmyaṃ veditavyam । tathatāyāmananyathābhāvasvabhāvatāṃ svalakṣaṇamārabhyākāśasādharmyaṃ veditavyam । tathāgatagotre sattvakaruṇāsnigdhasvabhāvatāṃ svalakṣaṇamārabhya vārisādharmya veditavyam । sarveṣāṃ cātra sadātyantaprakṛtyanupakliṣṭatāṃ prakṛtipariśuddhiṃ sāmānyalakṣaṇāmārabhya tadeva cintāmaṇinabhovāriviśuddhiguṇasādharmyaṃ veditavyam ।
tatra pareṇa ślokārdhena kiṃ darśitam । caturdhāvaraṇaṃ dharmapratibho apyātmadarśanam । saṃsāraduḥkhabhīrūtvaṃ sattvārthaṃ nirapekṣatā ।। icchantikānāṃ tīrthyānāṃ śrāvakāṇāṃ svayaṃbhuvām ।
adhimuktyātayo dharmāścatvāraḥ śuddhihetavaḥ ।। samāsata ime trividhāḥ sattvāḥ sattvarāśau saṃvidyante । bhavābhilāṣiṇo vibhavābhilāṣiṇastadubhayānabhilāṣiṇaśca । tatra bhavābhilāṣiṇo dvividhā veditavyāḥ । mokṣamārgapratihatāśa aparinirvāṇagotrakāḥ sattvā ye saṃsāramevecchanti na nirvāṇaṃ tanniyatipatitāścehadhārmikā eva । tadekatyā mahāyānadharmavidviṣo yānadhikṛtyataduktaṃ bhagavatā । nāhaṃ teṣāṃ śāstā na te mama śrāvakāḥ । tānahaṃ śāriputra tamasastamo antaramandhakārān mahāndhakāragāminastamobhūyiṣṭhā iti vadāmi । tatra vibhavābhilāṣiṇo dvividhāḥ । anupāyapatitā upāyapatitāśca । tatrānupāyapatitāḥ api trividhāḥ । itobāhyā bahunānāprakārāścakaparibrājakanigranthiputraprabhṛtayo anyatīrthyāḥ । ihadhārmikāśca tatsabhāgacaritā eva śrāddhā api durgṛhītagrāhiṇaḥ । te ca punaḥ katame । yaduta pudgaladṛṣṭayaśca paramārthānadhimuktā yān prati bhagavatā śūnyatānadhimukto nirviśiṣṭo bhavati tīrthikairityuktam । śūnyatādṛṣṭayaścābhimānikā yeṣāmiha tadvimokṣamukhe api śūnyatāyāṃ mādyamānānāṃ śūnyataiva dṛṣṭirbhavati yānadhikṛtyāha । varaṃ khalu kāśyapa sumerumātrā pudgaladṛṣṭirna tvevābhimānikasya śūnyatādṛṣṭiriti । tatropāyapatitā api dvividhāḥ । śrāvakayānīyāśca samyaktvaniyāmamavakrāntāḥ pratyekabuddhayānīyāśca । tadubhayānābhilāṣiṇaḥ punarmahāyānasaṃprasthitāḥ paramatīkṣṇendriyāḥ sattvā ye nāpi saṃsāramicchanti yathecchantikā nānupāyapatitāstīrthikādivan nāpyupāyapatitāḥ śrāvakapratyekabuddhavat । api tu saṃsāranirvāṇasamatāpatti mārgapratipannāste bhavantyapratiṣṭhitanirvāṇāśayā nirupakliṣṭasaṃsāragataprayogā dṛḍhakaruṇādhyāśayapratiṣṭhitamūlapariśuddhā iti ।
tatra ye sattvā bhavābhilāṣiṇa icchantikāstanniyatipatitā ihadhārmikā evocyante mithyātvaniyataḥ sattvarāśiriti । ye vibhavābhilāṣiṇo apyanupāyapatitā ucyante aniyataḥ sattvarāśiriti । ye vibhavābhilāṣiṇa upāyapatitāstadubhayānabhilāṣiṇaśca samatāptimārgapratipannāsta ucyatte samyaktvaniyataḥ sattvarāśiriti । tatra mahāyānasaṃprasthitān sattvānanāvaraṇagāminaḥ sthāpayitvā ya ito anye sattvāstadyathā । icchantikāstīrthyāḥ śrāvakāḥ pratyekabuddhāśca । teṣāmimāni catvāryāvaraṇāni tathāgatadhātoranadhigamāyāsākṣātkriyāyaisaṃvartante । katamāni ca catvāri । tadyathā mahāyānadharmapratigha icchantikānāmāvaraṇa yasya pratipakṣo mahāyānadharmādhimuktibhāvanā bodhisattvānām । dharmeṣvātmadarśanamanyatīrthānāmāvaraṇaṃ yasya pratipakṣaḥ prajñāpāramitābhāvanā bodhisattvānām । saṃsāre duḥkhasaṃjñā duḥkhabhīrutva śrāvakayānikānāmavaraṇaṃ yasya pratipakṣo gaganagañjādisamādhibhāvanā bodhisattvānām । sattvārthavimukhatā sattvārthanirapekṣatā pratyekabuddhayānikānāmāvaraṇaṃ yasya pratipakṣo mahākaruṇābhāvanā bodhisattvānāmiti । etaccaturvidhamāvaraṇameṣāṃ caturvidhānāṃ sattvānāṃ yasya pratipakṣānimāṃścaturo adhimuktyādīn bhāvayitvā bodhisattvā niruttarārthadharmakāyaviśuddhiparamatāmadhigacchantyebhiśca viśuddhisamudāgamakāraṇaiścaturbhiranugatā dharmarājaputrā bhavanti tathāgatakule । kathamiti । bījaṃ yeṣāmagrayānādhimuktirmātā prajñā buddhadharmaprasūtyai । garbhasthānaṃ dhyānasaukhyaṃ kṛpoktā dhātrī putrāste anujātā munīnām ।। tatra phalārtha karmārtha cārabhya ślokaḥ ।
śubhātmasukhanityatvaguṇapāramitā phalam । duḥkhanirvicchamaprāpticchandapranidhikarmakaḥ ।। tatra pūrveṇa ślokārdhena kiṃ darśitam । phalameṣāṃ samāsena dharmakāye viparyayāt ।
caturvidhaviparyāsapratipakṣaprabhāvitam ।। ya ete adhimuktyādayaścatvāro dharmāstathāgatadhātorviśuddhihetava eṣāṃ yathāsaṃkhyameva samāsataścaturvidhaviparyāsaviparyayapratipakṣeṇa caturākārā tathāgatadharmakāyaguṇapāramitā phalaṃ draṣṭavyam । tatra yā rūpādike vastunyanitye nityamiti saṃjñā । duḥkhe sukhamiti । anātmanyātmeti । aśubhe śubhamiti saṃjñā । ayamucyate caturvidho viparyāsaḥ । etadviparyayeṇa caturvidha evāviparyāso veditavyaḥ । katamaścaturvidhaḥ । yā tasminneva rūpādike vastunyanityasaṃjñā । duḥkhasaṃjñā । anātmasaṃjñā । aśubhasaṃjñā । ayamucyate caturvidhaviparyāsaviparyayaḥ । sa khalveṣa nityādilakṣaṇaṃ tathāgatadharmakāyamadhikṛtyeha viparyāso abhipreto yasya pratipakṣeṇa caturākārā tathāgatadharmakāyaguṇapāramitā vyavasthāpitā । tadyathā nityapāramitā sukhapāramitātmapāramitā subhapāramiteti । eṣa ca grantho vistareṇa yathāsūtramanugantavyaḥ । viparyastā bhagavan sattvā upātteṣu pañcasūpādānaskandheṣu । te bhavantyanitye nityasaṃjñinaḥ । duḥkhe sukhasaṃjñinaḥ । anātmanyātmasaṃjñinaḥ । aśubhe subhasaṃjñinaḥ । sarvaśrāvakapratyekabuddhā api bhagavan śūnyatājñānenādṛṣṭapūrve sarvajñajñānaviṣaye tathāgatadharmakāye viparyastāḥ । ye bhagavan sattvāḥ syurbhagavataḥ putrā aurasā nityasaṃjñina ātmasaṃjñinaḥ sukhasaṃjñinaḥ śubhasaṃjñinaste bhagavan sattvāḥ syuraviparyastāḥ । syuste bhagavan samyagdarśinaḥ । tat kasmāddhetoḥ । tathāgatadharmakāya eva bhagavan nityapāramitā sukhapāramitā ātmapāramitā śubhapāramitā । ye bhagavan sattvāstathāgatadharmakāyamevaṃ paśyanti te samyak paśyanti । ye samyaka paśyanti te bhagavataḥ putrā aurasā iti vistaraḥ । āsāṃ punaścatasṛṇāṃ tathāgatadharmakāyaguṇapāramitāyāṃ hetvānupūrvyā pratilomakramo veditavyaḥ । tatra mahāyānadharmapratihatānāmicchantikānāmaśucisaṃsārābhirativiparyayeṇa bodhisattvānāṃ mahāyānadharmādhimuktibhāvanāyāḥ śubhapāramitādhigamaḥ phalaṃ draṣṭavyam । pañcasūpādānaskandheṣvātmadarśināmanyatīrthyānāmasadātmagrahābhirativiparyayeṇa prajñāpāramitābhāvanāyāḥ paramātmapāramitādhigamaḥ phalaṃ draṣṭavyam । sarve hyanyatīrthyā rūpādikamatatsvabhāvaṃ vastvātmetyupagatāḥ । taccaiṣāṃ vastu yathāgrahamātmalakṣaṇena visaṃvāditvāt sarvakālamanātmā । tathāgataḥ punaryathābhūtajñānena sarvadharmanairātmyaparapā ramabhiprāptaḥ । taccāsya nairātmyamanātmalakṣaṇena yathādarśanamavisaṃvāditvāt sarvakālamātmābhipreto nairātmyaṃmevātmani kṛtvā । yathoktaṃ sthito asthānayogeneti । saṃsāraduḥkhabhīrūṇāṃ śrāvakayānikānāṃ saṃsāraduḥkhopaśamamātrābhirativiparyayeṇa gaganagañjādisamādhibhavanāyāḥ sarvalaukikalokottarasukhapāramitādhigamaḥ phalaṃ draṣṭavyam । sattvārthanirapekṣāṇāṃ pratyekabuddhayānīyānāyamasaṃsargavihārābhirativiṣaparyayeṇa mahākaruṇābhāvanāyāḥ satatasamitamā saṃsārāt sattvārthaphaligodhapariśuddhatvān nityapāramitādhigamaḥ phalaṃ draṣṭavyam । ityetāsāṃ catasṛṇāmadhimuktiprajñāsamādhikaruṇābhāvanānāṃ yathāsaṃkhyameva caturākāraṃ tathāgatadharmakāye śubhātmasukhanityatvaguṇāpāramitākhyaṃ phalaṃ nirvartyate bodhisattvānām । ābhiśca tathāgato dharmadhātuparama ākāśadhātuparyavasāno aparāntakoṭīniṣṭha ityucyate । mahāyānaparamadharmādhimuktibhāvanāyā hi tathāgato atyantaśubhadharmadhātuparamatādhigamāddharmadhātuparamaḥ saṃvṛttaḥ । prajñāpāramitābhāvanayākāśopamasattvabhājanalokanairātmyaniṣṭhāgamanād gaganagañjādisamādhibhāvanayā ca sarvatra paramadharmeśvaryavibhutvasaṃdarśanādākāśadhātuparyavasānaḥ । mahākaruṇābhāvanayā sarvasattveṣvaparyantakālakāruṇikatāmupādāyāparāntakoṭiniṣṭha iti । āsāṃ punaścatasṛṇāṃ tathāgatadharmakāyaguṇapāramitānāmadhigamāyānāsravadhātusthitānāmapyarhatāṃ pratyekabuddhānāṃ vaśitāprāptānāṃ ca bodhisattvānāmime catvāraḥ paripanthā bhavanti । tadyathā pratyayalakṣaṇaṃ hetulakṣaṇaṃ saṃbhavalakṣaṇaṃ vibhavalakṣaṇamiti । tatra pratyayalakṣaṇamavidyāvāsabhūmiravidyeva saṃskārāṇām । hetulakṣaṇamavidyāvāsabhūmipratyayameva saṃskāravadanāsravaṃ karma । saṃbhavalakṣaṇamavidyāvāsabhūmipratyayānāsravakarmahetukī ca trividhā manomayātmabhāvanirvṛttiścaturupādānapratyayā sāsravakarmahetukīva tribhavābhinirvṛttiḥ । vibhavalakṣaṇaṃ trividhamanomayātmabhāvanirvṛttipratyayā jātipratyayamiva jarāmaraṇamacintyā pāriṇāmikī cyutiriti ।
tatra sarvopakleśasaṃniśrayabhūtāyā avidyāvāsabhūmeraprahīṇātvādarhantaḥ pratyekabuddhā vaśitāprāptāśca bodhisattvāḥ sarvakleśamaladaurgandhyavāsanāpakarṣaparyantaśubhapāramitāṃ nādhigacchanti । tāmeva cāvi dyāvāsabhūmiṃ pratītya sūkṣmanimittaprapañcasamudācārayogādatyantamanabhisaṃskāramātmapāramitāṃ nādhigacchanti । tāṃ cāvidyāvāsabhūmimavidyāvāsabhūmipratyayaṃ ca sūkṣmanimittaprapañcasamudācārasamutthāpitamanāsravaṃ karma pratītya manomayaskandhasamudayāt tannirodhamatyantasukhapāramitāṃ nādhigacchanti । yāvacca nirayaśeṣakleśakarmajanmasaṃkleśanirodhasamudbhūtaṃ tathāgatadhātuṃ na sākṣātkurvanti tāvadacintyapāriṇāmikyāścyu teravigamādatyantānanyathābhāvāṃ nityapāramitāṃ nādhigacchanti । tatra kleśasaṃkleśavadavidyāvāsabhūmiḥ । karmasaṃkleśavadanāsravakarmābhisaṃskāraḥ । janmasaṃkleśavat trividhā manomayātmabhāvanirvṛttiracintyapāriṇāmikī ca cyutiriti । eṣa ca grantho vistareṇa yathāsūtramanugantavyaḥ । syādyathāpi nāma bhagavannupādānapratyayāḥ sāsravakarmahetukāstrayo bhavāḥ saṃbhavanti । evameva bhagavannavidyāvāsabhūmipratyayā anāsravakarmahetukā arhatāṃ pratyekabuddhānāṃ vaśitāprāptānāṃ ca bodhisattvānāṃ manomayāstrayaḥ kāyāḥ saṃbhavanti । āsu bhagavan tisṛṣu bhūmipveṣāṃ trayāṇāṃ manomayānāṃ kāyānāṃ saṃbhavāyānāsravasya ca karmaṇo abhinirvṛttaye pratyayobhavatyavidyāvāsabhūmiriti vistaraḥ । yata eteṣu triṣu manomayeṣvarhatpratyekabuddhabodhisattvakāyeṣu subhātmasukhanityatvaguṇapāramitā na saṃvidyante tasmāt tathāgatadharmakāya eva nityapāramitā sukhapāramitātmapāramitā śubhapāramitetyukatam । sa hi prakṛtiśuddhatvādvāsanāpagamācchuciḥ paramātmātmanairātmyaprapañcakṣayaśāntitaḥ ।। sukho manomayaskandhataddhetuvinivṛttitaḥ ।
nityaḥ saṃsāranirvāṇasamatāprativedhataḥ ।। samasato dvābhyāṃ kāraṇābhyāṃ tathāgatadharmakāye śubhapāramitā veditavyā । prakṛtipariśuddhyā sāmānyalakṣaṇena । vaimalyapariśuddhyā viśeṣalakṣaṇena । dvābhyāṃ kāraṇābhyāmātmapāramitā veditavyā । tīrthikāntavivarjanatayā cātmaprapañcavigamācchrāvakāntavivarjanatayā ca nairātmyaprapañcavigamāt । dvābhyāṃ kāraṇābhyāṃ sukhapāramitāṃ veditavyā । sarvākāraduḥkhasamudayaprahāṇataśca vāsanānusaṃdhisamudghātāt sarvākāraduḥkhanirodhasākṣātkaraṇataśca manomayaskandhanirodhasākṣātkāraṇāt । dvābhyāṃ kāraṇābhyāṃ nityapāramitā veditavyā । anityasaṃsārānapakarṣaṇāta ścocchedāntā patanān nityanirvāṇasamāropaṇataśca śāśvatāntāpatanāt । yathoktam । anītyāḥ saṃskārā iti ced bhagavan paśyeta sāsya syāducchedadṛṣṭiḥ । sāsya syānna samyagdṛṣṭiḥ । nityaṃ nirvāṇamiti ced bhagavan paśyeta sāsya syācchāśvatadṛṣṭiḥ । sāsya syānna samyagdṛṣṭiriti । tadanena dharmadhātunayamukhena paramārthataḥ saṃsāra eva nirvāṇamityuktam । ubhayathāvikalpanāpratiṣṭhitanirvāṇasākṣātkaraṇataḥ । api khalu dvābhyāṃ kāraṇābhyāmaviśeṣeṇa sarvasattvānāmāsannadūrībhāvavigamādapratiṣṭhitapadaprāptimātraparidīpanā bhavati । katamābhyāṃ dvābhyām । iha bodhisattvo aviśeṣeṇa sarvasattvānāṃ nāsannībhavati prajñayāśeṣatṛṣṇānuśayaprahāṇāt । na dūrībhavati mahākaruṇayā tadaparityāgāditi । ayamupāyo apratiṣṭhitasvabhāvāyāḥ samyaksaṃbodheranuprāptaye । prajñayā hi bodhisattvo aśeṣatṛṣṇānuśayaprahāṇādātmahitāya nirvāṇagatādhyāśayaḥ saṃsāre na pratiṣṭhate aparinirvāṇagotravat । mahākaruṇayā duḥkhitasattvāparityāgāt parihītāya saṃsāragataprayogo nirvāṇe na pratiṣṭhate śamaikayānagotravat । evamidaṃ dharmadvayamanuttarāyā bodhermūlaṃ pratiṣṭhānamiti । chittvā snehaṃ prajñayātmanyaśeṣaṃ sattvasnehān naiti śāntiṃ kṛpāvān ।
niḥśrityaivaṃ dhīkṛpe bodhyupāyau nopaityāryaḥ saṃvṛtiṃ nirvṛtiṃ vā ।। tatra purvādhikṛtaṃ karmārthamārabhya pareṇa ślokārdhena kiṃ darśitam । buddhadhātuḥ sacenna syānnirvidduḥkhe api no bhavet । necchā na prārthanā nāpi prāṇidhirnivṛtau bhavet ।।
tathā coktam । tathāgatagarbhaścedbhagavanna syānna syādduḥkhe api nirvinna nirvāṇa icchā vā prārthanā vā praṇidhirveti । tatra samāsato buddhadhātuviśuddhigotraṃ mithyātvaniyatānāmapi sattvānāṃ dvividhakāryapratyupasthāpanaṃ bhavati । saṃsāre ca duḥkhadoṣadarśananiḥśrayeṇa nirvidamutpādayati । nirvāṇe sukhanuśaṃsadarśananiḥśrayeṇa cchandaṃ janayati । icchāṃ prārthanāṃ praṇidhimiti । icchābhilaṣitārthaprāptāvasaṃkocaḥ । prārthanābhilaṣitārthaprāptyupāyaparimārgaṇā । praṇidhiryābhilaṣitārthe cetanā cittābhisaṃskāraḥ । bhavanirvāṇatadduḥkhasukhadoṣaguṇekṣaṇam । gotre sati bhavatyetadagotrāṇāṃ na vidyate ।। yadapi tat saṃsāre ca duḥkhadoṣadarśanaṃ bhavati nirvāṇe ca sukhānuśaṃsadarśanametadapi śuklāṃśasya pudgalasya gotre sati bhavati nāhetukaṃ nāpratyayamiti । yadi hi tadgotramantareṇa syādahetukamapratyayaṃ pāpasamucchedayogena tadicchāntikānāmapyaparinirvāṇagotrāṇāṃ syāt । na ca bhavati tāvadyāvadāgantukamalaviśuddhigotraṃ trayāṇāmanyatamadharmādhimuktiṃ na sa mudānayati satpuruṣasaṃsargādicatuḥśuklasamavadhānayogena ।
yatra hyāha । tatra paścādantaśo mithyātvaniyatasaṃtānānāmapi sattvānāṃ kāyeṣu tathāgatasūryamaṇḍalaraśmayo nipatanti anāgatahetusaṃjananatayā saṃvardhayanti ca kuśalairdharmeriti । yatpunaridamuktamicchantiko atyantamaparinirvāṇadharmeti tan mahāyānadharmapratigha icchantikatve heturiti mahāyānadharmapratighanivartanārthamuktaṃ kālāntarābhiprāyeṇa । na khalu kaścitprakṛtiviśuddhagotrasaṃbhavādatyantāviśuddhidharmā bhavitumarhasi । yasmādaviśeṣeṇa punarbhagavatā sarvasattveṣu viśuddhibhavyatāṃ saṃdhāyoktam । anādibhūto api hi cāvasānikaḥ svabhāvaśuddho dhruvadharmasaṃhitaḥ । anādikośairbahirvṛto na dṛśyate suvarṇabimbaṃ paricchāditaṃ yathā ।। tatra yogārthamārabhya ślokaḥ । mahodadhirivāmeyaguṇaratnākṣayākaraḥ । pradīpavadanirbhāgaguṇayuktasvabhāvataḥ ।।
tatra pūrveṇa ślokārthena ki darśitam । dharmakāyajinajñānakaruṇādhātusaṃgrahāt । pātraratnāmbubhiḥ sāmyamudherasya darśitam ।। trayāṇāṃ sthānānāṃ yathāsaṃkhyameva trividhena mahāsamudrasādharmyeṇa tathāgatadhātorhetusamanvāgamamadhikṛtya yogārtho veditavyaḥ । katamāni trīṇi sthānāni । tadyathā dharmakāyaviśuddhihetuḥ । buddhajñānasamudāgamahetuḥ । tathāgatamahākaruṇāvṛttiheturiti । tatra dharmakāyaviśuddhiheturmahāyānādhimuktibhāvanā draṣṭavyā । buddhajñānasamudāgamahetuḥ prajñāsamādhimukhabhavanā । tathāgatamahākaruṇāpravṛttiheturbodhisattvakaruṇābhāvaneti । tatra mahāyānādhimuktibhāvanāyā bhājanasādharmyaṃ tasyāmaparimeyākṣayaprajñāsamādhiratnakaruṇāvārisamavasaraṇāt । prajñāsamādhimukhabhāvanāyā ratnāsādharmyaṃ tasya nirvikalpatvādacintyaprabhāvaguṇayogācca । bodhisattvakaruṇābhāvanāyā vārisādharmyaṃ tasyāḥ sarvajagati paramasnigdhabhāvaikarasalakṣaṇaprayogāditi । eṣāṃ trayāṇāṃ dharmāṇāmanena trividhena hetunā tatsaṃbaddhaḥsamanvāgamo yoga ityucyate ।
tatrāpareṇa ślokārdhena kiṃ darśayati । abhijñājñānavaimalyatathatāvyatirekataḥ । dīpālokoṣṇavarṇasya sādharmyaṃ vimalāśraye ।। trayāṇāṃ sthānānāṃ yathāsaṃkhyameva trividhena dīpasādharmyeṇa tathāgatadhātoḥ phalasamanvāgamamadhikṛtya yogārtho veditavyaḥ । katamani trīṇi sthānāni । tadyathā । abhijñā āsravakṣayajñānamāsravakṣayaśceti । tatra pañcānāmabhijñānāṃ jvālāsādharmyaṃ tāsāmarthānubhavajñānavipakṣāndhakāravidhamanapratyupasthānalakṣaṇatvāt । āsravakṣayajñānasyoṣṇasādharmya tasya niravaśeṣakarmakleśendhanadahanapratyupasthānalakṣaṇatvāt । āśrayaparivṛtterāsravakṣayasya varṇasādharmya tasyātyantavimalaviśuddhaprabhāsvaralakṣaṇatvāt । tatra vimalaḥ kleśāvaraṇaprahāṇāt । viśuddho jñeyāvaraṇaprahāṇāt । prabhāsvarastadubhayāgantukatāprakṛtitaḥ । ityeṣāṃ samāsataḥ saptānāmabhijñājñānaprahāṇasaṃgṛhītānāmaśaikṣasāntānikānāṃ dharmāṇāmanāsravadhātāvanyonyamavinirbhagatvamapṛthagbhāvo dharmadhātusamanvāgamo yoga ityucyate । eṣa ca yogārthamārabhya pradīpadṛṣṭānto vistareṇa yathāsūtramanugantavyaḥ । tadyathā śāriputra pradīpaḥ । avinirbhagadharmā । avinirmuktaguṇaḥ । yaduta ālokoṣṇavarṇatābhiḥ । maṇirvālokavarṇasaṃsthānaiḥ । evameva śāriputra tathagatanirdiṣṭo dharmakāyo avinirbhāgadharmāvinirmuktajñānaguṇo yaduta gaṅgānadīvālikāvyativṛttaistathāgatadharmairiti ।
tatra vṛttyarthamārabhya ślokaḥ । pṛthagjanāryasaṃbuddhatathatāvyatirekataḥ । sattveṣu jigarbho ayaṃ deśitastattvadarśibhiḥ ।। anena kiṃ darśitam ।
pṛthagjanā viparyastā dṛṣṭasatyā viparyayāt । yathāvadaviparyastā niṣprapañcāstathāgatāḥ ।। yadidaṃ tathāgatadhātoḥ sarvadharmatathatāviśuddhisāmānyalakṣaṇamupadiṣṭaṃ prajñāpāramitādiṣu nirvikalpajñānamukhāvavādamārabhya bodhisattvānāmasmin samāsatastrayāṇāṃ pudgalānāṃ pṛthagjanasyātattvadarśina āryasya tattvadarśino viśuddhiniṣṭhāgatasya tathāgatasya tridhā bhinnā pravṛttirveditavyā । yaduta viparyastāviparyastā samyagaviparyastā niṣprapañcā ca yathākramam । tatra viparyastā saṃjñācittadṛṣṭiviparyāsād vālānām । aviparyastā viparyayeṇa tatprahāṇādāryāṇām । samyagaviparyastā niṣprapañcā ca savāsanakleśajñeyāvaraṇasamudghātāt samyaksambuddhānām । ataḥ parametameva vṛttyarthamārabhya tadanye catvāro arthāḥ prabhedanirdeśādeva veditavyāḥ । tatraiṣāṃ trayāṇāṃ pudgalānāmavasthāprabhedārthamārabhya ślokaḥ ।
aśuddho aśuddhaśuddho atha suviśuddho yathākramam । sattvadhāturiti prokto bodhisattvastathāgataḥ ।। anena kiṃ darśitam । svabhāvādibhirityebhiḥ ṣaḍbhirartheḥ samāsataḥ ।
dhātustisṛṣvavasthāsu vidito nāmabhistribhiḥ ।। iti ye kecidanāsravadhātunirdeśā nānādharmaparyāyamukheṣu bhagavatā vistareṇa nirdiṣṭāḥ sarveta ebhireva samāsataḥ ṣaḍbhiḥ svabhāvahetuphalakarmayogavṛttyarthaḥ saṃgṛhītāstisṛṣvavasthāsu yathākramaṃ trināmanirdeśato nirdiṣṭā veditavyāḥ । yadutāśuddhāvasthāyāṃ sattvadhāturiti । aśuddhaśuddhāvasthāyāṃ bodhisattva iti । suviśuddhāvasthāyāṃ tathāgata iti । yathoktaṃ bhagavatā । ayameva śāriputra dharmakāyo aparyantakleśakośakoṭigūḍhaḥ । saṃsārastrotasā uhmamāno anavarāgrasaṃsāragaticyutyupapattiṣu saṃcaran sattvadhāturityucyate । sa eva śāriputra dharmakāyaḥ saṃsārastrotoduḥkhanirviṣṇo viraktaḥ sarvakāmaviṣayebhyo daśapāramitāntargataiścaturaśītyā dharmaskandhasahasrairbodhāya caryā caran bodhisattva ityucyate । sa eva punaḥ śāriputra dharmakāyaḥ sarvakleśakośaparimuktaḥ sarvaduḥkhatikrāntaḥ sarvopakleśamalāpagataḥ śuddho viśuddhaḥ paramapariśuddhadharmatāyāṃ sthitaḥ sarvasattvālokanīyāṃ bhūmimārūḍhaḥ sarvasyāṃ jñeyabhūmāvadvitīyaṃ pauruṣaṃ sthāma prāpto anāvaraṇadharmāpratihatasarvadharmaiśvaryabalatāmadhigatastathāgato arhan samyaksaṃbuddha ityucyate । tāsteva tisṛṣvavasthāsu tathāgatadhātoḥ sarvatragārthamārabhya ślokaḥ । sarvatrānugataṃ yadvannirvikalpātmakaṃ nabhaḥ ।
cittaprakṛtivaimalyadhātuḥ sarvatragastathā ।। anena kiṃ darśitam । taddoṣaguṇaniṣṭhāsu vyāpi sāmānyalakṣaṇam । hīnamadhyaviśiṣṭeṣu vyoma rūpagateṣviva ।।
yāsau pṛthagjanāryasaṃbuddhānāmavikalpacittaprakṛtiḥ sā tisṛṣvavasthāsu yathākramaṃ doṣeṣvapi guṇeṣvapi guṇaviśuddhiniṣṭhāyāmapi sāmānyalakṣaṇatvādākāśamiva mṛdrajatasuvarṇabhājaneṣvanugatānupraviṣṭā samā nirviśiṣṭā prāptā sarvakālam । ata evāvasthānirdeśānantaramāha । tasmācchāriputra nānyaḥ sattvadhāturnānyo dharmakāyaḥ । sattvadhātureva dharmakāyaḥ । dharmakāya eva sattvadhātuḥ । advayametadarthena । vyañjanamātrabheda iti etāsteva tisṛṣvavasthāsu tathāgatadhātoḥ sarvatragasyāpi tatsaṃkleśavyavadānābhyāmavikārārthamārabhya caturdaśa ślokāḥ । ayaṃ ca teṣāṃ piṇḍārtho veditavyaḥ । doṣāgantukatāyogād guṇaprakṛtiyogataḥ । yathā pūrvaṃ tathā paścādavikāritvadharmatā ।।
dvādaśabhirekena ca ślokena yathākramamaśuddhāvasthāyāmaśuddhaśuddhāvasthāyāṃ ca kleśopakleśadoṣayorāgantukayogāṃccaturdaśamena ślokena suviśuddhāvasthāyāṃ gaṅgānadīvālukāvyativṛttairavinirbhāgairamuktaśiracintyairbuddhaguṇaiḥ prakṛtiyogādākāśadhātoriva paurvāparyeṇa tathāgatadhātoratyantāvikāradharmatā paridīpitā । tatrāśuddhāvasthāyāmavikārārthamārabhya katame dvādaśa ślokāḥ yathāsarvagataṃ saukṣmyādākāśaṃ nopalipyate । sarvatrāvasthitaḥ sattve tathāyaṃ nopalipyate ।। yathā sarvatra lokānāmākāśa ubayavyayaḥ ।
tathaivāsaṃskṛte dhātāvindriyāṇāṃ vyayodayaḥ ।। yathā nāgnibhirākāśaṃ dagdhapūrvaṃ kadācana । tathā na pradahatyenaṃ mṛtyuvyādhijarāgnayaḥ ।। pṛthivyambau jalaṃ vāyau vāyurvyomni pratiṣṭhitaḥ ।
apratiṣṭhitamākāśaṃ vāyvambukṣitidhātuṣu ।। skandhadhātvindriyaṃ tadvatkarmakleśapratiṣṭhitam । karmakleśāḥ sadāyonimanaskārapratiṣṭhitāḥ ।। ayoniśomanaskāraścittaśuddhipratiṣṭhitaḥ ।
sarvadharmeṣu cittasya prakṛtistvapratiṣṭhitā ।। pṛthivīdhātuvajjñeyāḥ skandhāyatanadhātavaḥ । abdhātusadṛśā jñeyāḥ karmakleśāḥ śarīriṇām ।। ayoniśomanaskāro vijñeyo vāyudhātuvat । tadamūlāpratiṣṭhānā prakṛtirvyomadhātuvat ।।
cittaprakṛtimālīnāyoniśo manasaḥ kṛtiḥ । ayoniśomanaskāraprabhave kleśakarmaṇī ।। karmakleśāmbusaṃbhūtāḥ skandhāyatanadhātavaḥ । utpadyante nirudhyante tatsaṃvartavivartavat ।।
na hetuḥ pratyayo nāpi na sāmagrī na codayaḥ । na vyayo na sthitiścittaprakṛtervyomadhātuvat ।। cittasya yāsau prakṛtiḥ prabhāsvarā na jātu sā dyauriva yāti vikriyām । āgantukai rāgamalādibhistvasā - - vupaiti saṃkleśamabhūtakalpajaiḥ ।।
kathamanenākāśadṛṣṭāntena tathāgatadhātoraśuddhāvasthāyāmavikāradharmatā paridīpitā । taducyate । nābhinirvartayatyenaṃ karmakleśāmbusaṃcayaḥ na nirdahatyudīrṇo api mṛtyuvyādhijarānalaḥ ।। yadvadayoniśomanaskāravātamaṇḍalasaṃbhūta karmakleśodakarāśiṃ pratītya skandhadhātvāyatanalokanirvṛttyā cittaprakṛtivyomadhātorvivarto na bhavati । tadvadayoniśomanaskārakarmakleśavāyvapskandhapratiṣṭhitasya skandhadhātvāyatanalokasyāstaṃgamāya mṛtyuvyādhijarāgniskandhasamudayādapi tadasaṃvarto veditavyaḥ । ityevamaśuddhāvasthāyāṃ bhājanalokavadaśeṣakleśakarmajanmasaṃkleśasamudayāstagamaṃ'pyākāśavadasaṃskṛtasya tathāgatadhātoranutpādānirodhādatyantamavikāradharmatā paridīpitā । eṣa ca prakṛtiviśuddhimukhaṃ dharmālokamukhamārabhyākāśadṛṣṭānto vistareṇa yathāsūtramanugantavyaḥ । kavirmārṣā kleśāḥ । āloko viśuddhiḥ । durbalāḥ kleśāḥ । balavatī vipaśyanā । āgantukāḥ kleśāḥ । mūlaviśuddhā prakṛtiḥ । parikalpāḥ kleśāḥ । aparikalpā prakṛtiḥ । tadyathā mārṣā iyaṃ mahāpṛthivyapsu pratiṣṭhitā । āpo vāyau pratiṣṭhitāḥ । vāyurākāśe pratiṣṭhitaḥ । apratiṣṭhitaṃ cākāśama । evameṣāṃ caturṇā dhātūnāṃ pṛthivīdhātorabdhātorvāyudhātorākāśadhātureva balī yo dṛḍho acalo anupacayo anapacayo anutpanno aniruddhaḥ sthitaḥ svarasayogena । tatra ya ete trayo dhātavasta utpādabhaṅgayuktā anavasthitā acirasthāyinaḥ । dṛśyata eṣāṃ vikāro na punarākāśadhātoḥ kaścidvikāraḥ । evameva skandhadhātvāyatanāni karmakleśapratiṣṭhitāni । karmakleśā ayoniśomanaskārapratiṣṭhitāḥ । ayoniśomanaskāraḥ prakṛtipariśuddhipratiṣṭhitaḥ । tata ucyate prakṛtiprabhāsvaraṃ cittamāgantukairupakleśairupakliśyata iti । tatra paścādyo ayoniśomanaskāro ye ca karmakleśā yāni ca skandhadhātvāyatanāni sarva ete dharmā hetupratyayasaṃgṛhītā utpadyante hetupratyayavisāmagrayā nirudhyante । yā punaḥ sā prakṛtistasyā na heturna pratyayo na sāmagrī notpādo na nirodhaḥ । tatra yathākāśadhātustathā prakṛtiḥ । yathā vāyudhātustathāyoniśomanasikāraḥ । yathābdhātustathā karmakleśāḥ । yathā pṛthivīdhātustathā skandhadhātvāyatanāni । tata ucyante sarvadharmā asāramūlā apratiṣṭhānamūlāḥ śuddhamūlā amūlamūlā iti । uktamaśuddhāvasthāyāmavikāralakṣaṇamārabhya prakṛterākāśadhātusādharmya tadāśritasyāyoniśomanasikārasya karmakleśānāṃ ca hetulakṣaṇamārabhya vāyudhātusādharmyamabdhātusādharmya ca tatprabhavasya skandhadhātvāyatanasya vipākalakṣaṇamārabhya pṛthivīdhātusādharmyam । tadvibhavakāraṇasya tu mṛtyuvyādhijarāgnerupasargalakṣaṇamārabhya tejodhātusādharmya noktamiti taducyate ।
trayo agnayo yugānte agnirnārakaḥ prākṛtaḥ kramāt । trayastra upamā teyā mṛtyuvyādhijarāgnayaḥ ।। tribhiḥ kāraṇairyathākramaṃ mṛtyuvyādhijarāṇāmagnisādharmya veditavyam । ṣaḍāyatananirmamīkaraṇato vicitrakāraṇānubhavanataḥ saṃskāraparipākopanayanataḥ । ebhirapi mṛtyuvyādhijarāgnibhiravikāratvamārabhya tathāgatadhātoraśuddhāvasthāyāmidamuktam । lokavyavahāra epa bhagavan mṛta iti vā jāta iti vā । mṛta iti bhagavannindriyoparodha eṣaḥ । jāta iti bhagavan navānāmindriyāṇāṃ prādurbhāva eṣa । na kṣunarbhagavaṃstathāgatagarbho jāyate vā jīryati vā mriyate vā cyavate votpadyate vā ! tatkasmāddheto । saṃskṛtalakṣaṇaviṣayavyativṛtto bhagavaṃstathāgatagarbho nityo dhruvaḥ śivaḥ śāśvata iti । tatrāśuddhaśuddhāvasthāyāmavikārārthamārabhya ślokaḥ ।
nirvṛttivyuparamarugjarāvimuktā asyaiva prakṛtimananyathāvagamya । janmādivyasanamṛte api tannidānaṃ dhīmanto jagati kṛpodayādbhajante ।। anena kiṃ darśayati । mṛtyuvyādhijarāduḥkhamūlamāryairapoddhṛtam ।
karmakleśavaśājjātistadabhāvānna teṣu tat ।। asya khalu mṛtyuvyādhijarāduḥkhavahreraśuddhāvasthāyāmayoniśomanasikārakarmakleśapūrvikā jātirindhanamivopādānaṃ bhavati । yasya manomayātmabhāvapratilabdheṣu bodhisattveṣu śuddhāśuddhāvasthāyāmatyantamanābhāsagamanāditarasyātyantamanujjvalanaṃ prajñāyate । janmamṛtyujarāvyādhīn darśayanti kṛpātmakāḥ । jātyādivi nivṛttāśca yathābhūtasya darśanāt ।। kuśalamūlasaṃyojanāddhi bodhisattvoḥ saṃcintyopapattivaśitāsaṃniḥśrayeṇa karuṇayā traidhātuke saṃśliṣyante । jātimapyupadarśayanti jarāmapi vyādhimapi maraṇamapyupadarśayanti । na ca teṣāmime jātyādayo dharmāḥ saṃvidyante । yathāpi tadasyaiva dhātoryathābhūtamajātyanutpattidarśanāt । sā punariyaṃ bodhisattvavasthā vistareṇa yathāsūtramanugantavyā । yadāha । katame ca te saṃsārapravartakāḥ kuśalamūlasaṃprayuktāḥ kleśāḥ । yaduta puṇyasaṃbhāraparyeṣṭyatṛptatā । saṃcintyabhavopapattiparigrahaḥ । buddhasamavadhānaprārthanā । sattvaparipākāparikhedaḥ । saddharmaparigrahodyogaḥ । sattvakiṃkaraṇīyotsukatā । dharmarāgānuśayānutsargaḥ । pāramitāsaṃyojanānāmaparityāgaḥ । ityete sāgaramate kuśalamūlasaṃprayuktāḥ kleśā yairbodhisattvāḥ saṃśliṣyante । na khalu kleśadoṣairlipyante । āha punaḥ । yadā bhagavan kuśalamūlāni tatkena kāraṇena kleśā ityucyante । āha । tathā hi sāgaramate ebhirevaṃrūpaiḥ kleśairbodhisattvāstraidhātuke śliṣyante । kleśasaṃbhūtaṃ ca traidhātukam । tatra bodhisattvā upāyakauśalena ca kuśalamūlavalānvādhānena ca saṃcintya traidhātuke śliṣyante । tenocyante kuśalamūlasaṃprayuktāḥ kleśā iti । yāvadeva traidhātuke śleṣatayā na punaścittopakleśatayā ।
syādyathāpi nāma sāgaramate śreṣṭhino gṛhapatereka putraka iṣṭaḥ kāntaḥ priyo manāpo aprakṛtikūlo darśanena sa ca dārako bālabhāvena nṛtyanneva mīḍhakūpe prapateta । atha te tasya dārakasya mātṛjñātayaḥ paśyeyustaṃ dārakaṃ mīḍhakūpe prapatitam । dṛṣṭvā ca gambhīraṃ niśvaseyuḥ śoceyuḥ parideveran । na punastaṃ mīḍhakūpamavaruhya taṃ dārakamadhyālamberan । atha tasya dārakasya pitā taṃ pradeśamāgacchet । sa paśyetaikaputrakaṃ mīḍhakūpe prapatitaṃ dṛṣṭvā ca śīghraśīghraṃ tvaramāṇarūpa ekaputrakādhyāśayapremānunoto ajugupsamānastaṃ mīḍhakūpamavaruhyaikaputrakamabhyutkṣipet । iti hi sāgaramate upamaiṣā kṛtā yāvadevārthasya vijñaptaye । kaḥ prabandho draṣṭavyaḥ । mīḍhakūpa iti sāgaramate traidhātukasyaitadadhivacanam । ekaputraka iti sattvānāmetadadhivacanam । sarvasattveṣu hi bodhisattvasyaikaputrasaṃjñā pratyupasthitā bhavati । mātṛjñātaya iti śrāvakapratyekabuddhayānīyānāṃ pudgalānāmetadadhivacanaṃ ye saṃsāraprapatitān sattvān dṛṣṭvā śocanti paridevante na punaḥ śamarthā bhavantyabhyutkṣeptum । śreṣṭhī gṛhapatiriti bodhisattvasyaitadadhivacanaṃ yaḥ śucirvimalo nirmalacitto asaṃskṛtadharmapratyakṣagataḥ saṃcintya traidhātuke pratisaṃdadhāti sattvaparipākārtham । seyaṃ sāgaramate bodhisattvasya mahākaruṇā yadatyantaparimuktaḥ sarvabandhanebhyaḥ punareva bhavopapattimupādadāti । upāyakauśalyaprajñāparigṛhītaśca saṃkleśairna lipyate । sarva kleśabandhaprahāṇāya ca sattvebhyo dharma deśayatīti । tadanena sūtrapadanirdeśena parahītakriyārtha vaśino bodhisattvasya saṃcintyabhavopapattau kuśalamūlakaruṇāvalābhyāmupaśleṣādupāyaprajñābalābhyāṃ ca tadasaṃkleśādaśuddhaśuddhāvasthā paridīpitā । tatra yadā bodhisattvo yathābhūtājātyanutpattidarśanamāgamya tathāgatadhatorimāṃ bodhisattvadharmatāmanuprāpnoti tathā vistareṇa yathāsūtramanugantavyam । yadāha । paśya sāgaramate dharmāṇāmasāratāmakārakatāṃ nirātmatāṃ niḥsattvatāṃ nirjīvatāṃ niḥpudgalatāmasvāmikatām । yatra hi nāma yatheṣyante tathā viṭhapyante viṭhapitāśca samānā na cetayanti na prakalpayanti । imāṃ sāgaramate dharmaviṭhapanāmadhimucya bodhisattvo na kasmiṃściddharme parikhedamutpādayati । tasyaiva jñānadarśanaṃ śuci śuddhaṃ bhavati । nātra kaścidupakāro vāpakāro vā kriyata iti । evaṃ ca dharmāṇāṃ dharmatāṃ yathābhūtaṃ prajānāti । evaṃ ca mahākaruṇāsaṃnāhaṃ na tyajati । syādyathāpi nāma sāgaramata'nargha viḍūryamaṇiratnaṃ svavadāpitaṃ supariśuddhaṃ suvimalaṃ kardamaparikṣiptaṃ varṣasahasramavatiṣṭheta । tadvarṣasahasrātyayena tataḥ kardamādabhyutkṣipya loḍyeta payavadāyeta । tatsudhautaṃ pariśodhitaṃ paryavadāpitaṃ samānaṃ tameva śuddhavimalamaṇiratnasvabhāvaṃ na jahyāt । evameva sāgaramate bodhisattvaḥ sattvānāṃ prakṛtiprabhāsvaratāṃ cittasya prajānāti । tāṃ punarāgantuko pakleśopakliṣṭāṃ paśyati । tatra bodhisattvasyaivaṃ bhavati । naite kleśāḥ sattvānāṃ cittaprakṛtiprabhāsvaratāyāṃ praviṣṭāḥ । āgantukā ete kleśā abhūtaparikalpasamutthitāḥ । śaknuyāmahaṃ punareṣāṃ sattvānāmāgantukleśāpanayanāya dharma deśayitumiti । evamasya nāvalīyanācittamutpadyate । tasya bhūyasyā mātrayā sarvasattvānāmantike pramokṣacittotpāda utpadyate । evaṃ cāsya bhavati । naiteṣāṃ kleśānāṃ kiṃcidvalaṃ sthāma vā । abalā durbalā ete kleśāḥ । naiteṣāṃ kiṃcidbhūtapratiṣṭhānam । abhūtaparikalpita ete kleśāḥ । te yathābhūtayoniśomanasikāranirīkṣitā na kupyanti । te asmābhistathā pratyavekṣitavyā yathā na bhūyaḥ śliṣyeyuḥ । aśleṣo hi kleśānāṃ sādhurna punaḥ śleṣaḥ । yadyahaṃ kleśānāṃ ślipyeya tatkathaṃ kleśabandhanabaddhānāṃ sattvānāṃ kleśabandhanaprahāṇaya dharma deśayeyam । hanta vayaṃ kleśānāṃ ca na śliṣyāmahe kleśabandhanaprahāṇāya ca sattvebhyo dharma śayiṣyāmaḥ । ye punaste saṃsāraprabandhakāḥ kuśalanasaṃprayuktāḥ kleśāsteṣvasmābhiḥ sattvaparipākāya śleṣṭavyamiti । saṃsāraḥ punariha traidhātukapratibimbakamanāsravadhātau manomayaṃ kāyatrayamabhipretam । taddhyanāsravakuśalamūlābhisaṃskṛtatvāt saṃsāraḥ । sāsravakarmakleśānabhisaṃskṛtatvānnirvāṇamapi tat । yadadhikṛtyāha । tasmādbhagavannasti saṃskṛto apyasaṃskṛto api saṃsāraḥ । asti saṃskṛtamapyasaṃskṛtamapi nirvāṇamiti । tatra saṃskṛtā saṃskṛtasaṃsṛṣṭacittacaitasikasamudācārayogādiyamaśuddhaśuddhāvasthetyucyate । sā punarāsravakṣayābhijñābhimukhyasaṅgaprajñāpāramitabhāvanayā mahākaruṇābhāvanayā ca sarvasattvadhātuparitrāṇāya tadasākṣātkaraṇādābhimukhyāṃ bodhisattvabhūmau prādhānyena vyavasthāpyate । yathoktamātravakṣayajñānamārabhya nagarodāharaṇam । evameva kulaputra bodhisattvo manatā yatnena mahata vīryeṇa dṛḍhayādhyāśayapratipattyā pañcābhijñā utpādayati । tasya dhyānābhijñaparikarmakṛtacittasyāsravakṣayo abhimukhībhavati । sa mahākaruṇācittotpādena sarvasattvaparitrāṇāyāsravakṣayajñāne parijayaṃ kṛtvā punarapi suparikarmakṛtacetāḥ ṣaṣṭhyāmasaṅgaprajñotpādādāsravakṣaye abhimukhībhavati । evamasyāmābhimukhyāṃ bodhisattvabhūmāvāsravakṣayasākṣātkaraṇavaśitvalābhino bodhisattvasya viśuddhāvasthā । paridīpitā । tasyaivamātmanā samyakpratipannasya parānapi cāsyāmeva samyakpratipattau sthāpayiṣyāmīti mahākaruṇayā vipratipannasattvaparitrāṇābhiprāyasya śamasukhānāsvādanatayā tadupāyakṛtaparijayasya saṃsārābhimukhasattvāpekṣayā nirvāṇavimukhasya bodhyaṅgaparipūraṇāya dhyānairvihṛtya punaḥ kāmadhātau saṃcintyopapattiparigrahaṇato yāvadāśu sattvānāmarthaṃ kartukāmasya vicitratiryagyonigatajātakaprabhedena pṛthagjanātmabhāvasaṃdarśanavibhutvalābhino aviśuddhāvasthā paridīpitā । aparaḥ ślokārthaḥ
dharmatāṃ prativicyemāmavikārāṃ jinātmajaḥ । dṛśyate yadavidyāndhairjātyādiṣu tadadbhūtam ।। ata eva jagadvandhorupāyakaruṇe pare । yadāryagocaraprāpto dṛśyate bālagocare ।।
sarvalokavyatīto asau na ca lokādviniḥsṛtaḥ । loke carati lokārthamalipto laukikairmalaiḥ ।। yathaiva nāmbhasā padmaṃ lipyate jātamambhasi । tathā loke api jāto asau lokadharmairna lipyate ।।
nityojjvalitabuddhiśca kṛtyasaṃpādane agnivat । śāntadhyānasamāpattipratipannaśca sarvadā ।। pūrvāvedhavaśāt sarvavikalpāpagamācca saḥ । na punaḥ kurute yatnaṃ paripākāya dehinām ।। yo yathā yena vaineyo manyate asau tathaiva tat ।
deśanyā rūpakāyābhyāṃ caryayeryāpathena vā ।। anābhogena tasyaivamavyāhatadhiyaḥ sadā । jagatyākāśaparyante sattvārthaḥ saṃpravartate ।। etāṃ gatimanuprāpto bodhisattvastathāgataiḥ ।
samatāmeti lokeṣu sattvasaṃtāraṇaṃ prati ।। atha cāṇoḥ pṛthivyāśca gospadasyodadheśca yat । antaraṃ bodhisattvānāṃ buddhasya ca tadantaram ।। eṣāṃ daśānāṃ ślokānāṃ yathākramaṃ navabhiḥ ślokaiḥ pramuditāyā bodhisattvabhūmeradhaśca saṃkleśaparamatāṃ daśamena ślokena dharmameghāyā bodhisattvabhūmerūrdhvaṃ viśuddhiparamatāmupanidhāya samāsataścaturṇāṃ bodhisattvānāṃ daśasu bodhisattvabhūmiṣu viśuddhiraviśuddhiśca parīdīpitā । catvāro bodhisattvāḥ prathamacittotpādikaḥ । caryāpratipannaḥ । avaivartikaḥ । ekajātipratibaddha iti । tatra prathamadvitīyābhyāṃ ślokābhyāmanādikālikamadṛṣṭapūrvaprathamalokottaradharmatāprativedhāta pramuditāyāṃ bhūmau prathamacittotpādikabodhisattvagaṇaviśuddhi lakṣaṇaṃ paridīpitam । tritīyacaturthābhyāṃ ślokābhyāmanupaliptacaryācaraṇādvimalāṃ bhūmimupādāya yāvadadūraṃgamāyāṃ bhūmau caryāpratipannabodhisattvaguṇaviśuddhilakṣaṇaṃ paridīpitam । pañcamena ślokena nirantaramahabodhisamudāgamaprayogasamādhiṣu vyavasthitatvādacalāyāṃ bhūmāvavaivartikabodhisattvaguṇaviśuddhilakṣaṇaṃ paridīpitam । ṣaṣṭhena saptamenāṣṭamena ca ślokena sakalasvaparārthasaṃpādanopāyaniṣṭhāgatasya buddhabhūmyekacaramajanmapratibaddhatvādanuttaraparamābhisaṃbodhiprāpterdharmameghāyāṃ bodhisattvabhūmāvekajātipratibaddhabodhisattvaguṇaviśuddhilakṣaṇaṃ paridīpitam । navamena daśamena ca ślokena parārthamātmārtha cārabhya niṣṭhāgatabodhisattvatathāgatayorguṇaviśuddheraviśeṣo viśeṣaśca paridīpitaḥ ।
tatra suviśuddhā vasthāyāmavikārārthamārabhya ślokaḥ । ananyathātmākṣayadharmayogato jagaccharaṇyo anaparāntakoṭitaḥ । sadādvayo asāvavikalpakatvato avināśadharmāpyakṛtasvabhāvataḥ ।। anena kiṃ darśayati ।
na jāyate na mriyate bodhyate no na jīryate । sa nityatvāddhruvatvācca śivatvācchāśvatatvataḥ ।। na jāyate sa nityatvādātmabhāvairmanomayaiḥ । acintyapariṇāmena dhruvatvān mriyate na saḥ ।।
vāsanāvyādhibhiḥ sūkṣmairbādhyate na śivatvataḥ । anāsravābhisaṃskāraiḥ śāśvatatvānna jīryate ।। sakha lveṣa tathāgatathāturbuddhabhūmāvatyantavimalaviśuddhaprabhāsvaratāyāṃ svaprakṛtau sthitaḥ pūrvāntamupādāya nityatvānna punarjāyate manomayairātmabhāvaiḥ । aparāntamupādāya dhruvatvānna punarmriyate acintyapāriṇāmikyā cyutyā । pūrvāparāntamupādāya śivatvānna punarvādhyate avidyāvāsabhūmiparigraheṇa । yaścaivamanarthāpatitaḥ sa śāśvatatvānna punarjīryatyanāsravakarmaphalapariṇāmena । tatra dvābhyāmatha dvābhyāṃ dvābhyāṃ dvābhyāṃ yathākramam । padābhyāṃ nityatādyartho vijñeyo asaṃskṛte pade ।।
tadeṣāmasaṃskṛtadhātau caturṇā nityadhruvaśivaśāśvapadānāṃ yathākramamekaikasya padasya dvābhyāṃ dvābhyāmuddeśanirdeśapadābhyāmarthapravibhāgo yathāsūtramanugantavyaḥ । yadāha । nityo ayaṃ śāriputra dharmakāyo ananyatvadharmākṣayadharmatayā । dhruvo ayaṃ śāriputradharmakāyo dhruvaśaraṇo aparāntakoṭīsamatayā । śivo ayaṃ śāriputra dharmakāyo advayadharmāvikalpadharmatayā । śāśvato ayaṃ śāriputra dharmakāyo avināśadharmākṛtrimadharmatayeti । asyāmeva viśuddhāvasthāyāmatyantavyavadā naniṣṭhāgamanalakṣaṇasya tathāgatagarbhasyā saṃbhedārthamārabhya ślokaḥ । sa dharmakāyaḥ sa tathāgato yatastadāryasatyaṃ paramārthanirvṛtiḥ । ato na buddhatvamṛte arkaraśmivad guṇāvinirbhāgatayāsti nirvṛtiḥ ।।
tatra pūrvaślokārdhena ki darśayati । dharmakāyādiparyāyā veditavyāḥ samāsataḥ । catvāro anāsrave dhātau caturarthaprabhedataḥ ।। samāsato anāsrave dhātau tathāgatagarbhe caturo arthānadhikṛtya catvāro nāmaparyāyā veditavyāḥ । catvāro arthāḥ katame ।
buddhadharmāvinirbhāgastadgotrasya tathāgamaḥ । amṛṣāmoṣadharmitvamādiprakṛtiśāntatā ।। buddhadharmāvinirbhāgārthaḥ । yamadhikṛtyoktam । aśūnyo bhagavaṃstathāgatagarbho gaṅgāanadīvālukāvyativṛttairavinirbhāgairamuktajñairacintyairbuddhadharmairiti । tadgotrasya prakṛteracintyaprakārasamudāgamārthaḥ । yamadhikṛtyoktam । ṣaḍāyatanaviśeṣaḥ sa tādṛśaḥ paraṃparāgato anādikāliko dharmatāpratilabdha iti । amṛṣāmopārthaḥ । yamadhikṛtyoktam । tatra paramārthasatyaṃ yadidamamoṣadharmi nirvāṇam । tatkasmāddhetoḥ । nityaṃ tadgotraṃ samadharmatayeti । atyantopaśamārthaḥ । yamadhikṛtyoktam । ādiparinirvṛta eva tathāgato arhan samyaksaṃbuddho anutpanno aniruddha iti । eṣu caturṣvartheṣu yathāsaṃkhyāmima catvāro nāmaparyāyā bhavanti । tadyathā dharmakāyastathāgata paramārthasatyaṃ nirvāṇamiti । yata evamāha । tathāgatagarbha iti śāriputra dharmakāyasyaitadadhivacanamiti । nānyo bhagavaṃstathāgato anyo dharmakāyaḥ । dharmakāya eva bhagavaṃstathāgata iti । duḥkhanirodhanāmnā bhagavannevaṃguṇasamanvāgatastathāgatadharmakāyo deśita iti । nirvāṇadhāturiti bhagavaṃstathāgatadharmakāyasyaitadadhivacanamiti । tatrāpareṇa ślokārdhena kiṃ darśayati ।
sarvākārābhisaṃbodhiḥ savāsanamalloddhṛtiḥ । buddhatvamatha nirvāṇamadvayaṃ paramārthataḥ ।। yata ete catvāro anāsravadhātuparyāyāstathāgatadhātāvekasminnabhinne arthe samavasaranti । ata eṣāmekārthatvādadvayadharmanayamukhena yacca sarvākārasarvadharmābhisaṃbodhādruddhatvamityuktaṃ yacca mahābhisaṃbodhāt savāsanamalaprahāṇānnirvāṇamityuktametadubhayamanāsrave dhātāvadvayamiti draṣṭavyamabhinnamacchinnam । sarvākārairasaṃkhyeyairacintyairamalairguṇaiḥ ।
abhinnalakṣaṇo mokṣo yo mokṣaḥ sa tathāgata iti ।। yaduktamarhatpratyekabuddhaparinirvāṇamadhikṛtya । nirvāṇamiti bhagavannupāya eṣa tathā gatānāmiti । anena dīrghādhvapariśrāntānāmaṭavīmadhye nagaranirmāṇavadavivartanopāya eṣa dharmaparameśvarāṇāṃ samyaksaṃbuddhānāmiti paridīpitam । nirvāṇādhigamād bhagavaṃstathāgatā bhavantyarhantaḥ samyaksaṃbuddhāḥ sarvāprameyācintyaviśuddhiniṣṭhāgataguṇasamanvāgatā iti । anena caturākāraguṇaniṣpatsvasaṃbhinnalakṣaṇaṃ nirvāṇamadhigamya tadātmakāḥ samyaksaṃbuddhā bhavantīti । buddhatvanirvāṇayoravinirbhāgaguṇayogāduddhatvamantareṇa kasyacinnirvāṇādhigamo nāstīti paridīpitam । tatra tathāgatānāmanāsrave dhātau sarvākāravaropetaśūnyatābhinirhārataścitrakaradṛṣṭāntena guṇasarvatā veditavyā । anyonyakuśalā yadvadbhaveyuścitralekhakāḥ । yo yadaṅgaṃ prajānīyāttadanyo nāvadhārayet ।।
athe tebhyaḥ prabhū rājā prayacchedduṣyamājñayā । sarvairevātra yuṣmābhiḥ kāryā pratikṛtirmama ।। tatastasya pratiśrutya yuñjeraṃścitrakarmaṇi । tatraiko vyabhiyuktānāmanyadeśagato bhavet ।।
deśāntaragate tasmin pratimā tadviyogataḥ । na sā sarvāṅgasaṃpūrṇā bhavedityupamā kṛtā ।। lekhakā ye tadākārā dānaśīlakṣamādayaḥ । sarvākāravaropetā śūnyatā pratimocyate ।।
tatraiṣāmeva dānādīnāmekaikasya buddhaviṣayāparyantaprakārabhedabhinnatvādaparimitatvaṃ veditavyam । saṃkhyāprabhāvābhyāmacintyatvam । mātsaryādivipakṣamalavāsanāpakarṣitatvādviśuddhiparamatvamiti । tatra sarvākāravaropetaśūnyatāsamādhimukhabhāvanayānutpattikadharmalābhādacalāyāṃ bodhisattvabhūmāvavikalpāniśchidranirantarasvarasavāhimārgajñānasaṃniśrayeṇa tathāgatānāmanāsrave dhātau guṇasarvatā samudāgacchati । sādhumatyāṃ bodhisattvabhūmāvasaṃkhyeyasamādhidhāraṇīmukhasamudrairaparimāṇabuddhadharmaparigrahajñānasaniśrayeṇa guṇāprameyatā samudāgacchati । dharmameghāyāṃ bodhisattvabhūmau sarvatathāgatagṛhyasthānāviparokṣajñānasaṃniśrayeṇa guṇācintyatā samudāgacchati । tadanantaraṃ buddhabhūbhyadhigamāya sarvasavāsanakleśajñeyāvaraṇavimokṣajñānasaṃniśrayeṇa guṇaviśuddhiparamatā samudāgacchati । yat eṣu caturṣu bhūmijñānasaṃniśrayeṣvarhatpratyekabuddhā na saṃdṛśyante tasmātte dūrībhavanti caturākāraguṇapariniṣpattyasaṃbhinnalakṣaṇān nirvāṇadhātorityuktam । prajñājñānavimuktīnāṃ dīptispharaṇaśuddhitaḥ । abhedataśca sādharmyaṃ prabhāraśmyarkamaṇḍalaiḥ ।। yayā prajñayā yena jñānena yayā vimuktyā sa caturākāraguṇaniṣpattyasaṃbhinnalakṣaṇo nirvāṇadhātuḥ sūcyate tāsāṃ yathākramaṃ tribhirekena ca kāraṇena caturvidhamādityasādharmya paridīpitam । tatra buddhasāntānikyā lokottaranirvikalpāyāḥ paramajñeyatattvāndhakāravidhamanapratyupasthānatayā prajñāyā dīptisādharmyam । tatpṛṣṭhalabdhasya sarvajñajñānasya sarvākāraniravaśeṣajñeyavastupravṛttatayā raśmijālaspharaṇasādharmyam । tadubhayāśrayasya cittaprakṛtivimukteratyantavimalaprabhāsvaratayārkamaṇḍalaviśuddhisādharmyam । tisṛṇāmapi dharmadhātvasaṃbhedesvabhāvatayā tattrayāvinirbhāgasādharmyamiti ।
ato anāgamya buddhatvaṃ nirvāṇaṃ nādhigamyate ।। na hi śakyaḥ prabhāraśmī nirvṛjya prekṣituṃ raviḥ ।। yata evamanādi sāṃnidhyasvabhāvaśubhadharmopahite dhātau tathāgatānāmavinirbhāgaguṇadharmatvamato na tathāgatatvamasaṅgāpratihataprajñājñānadarśanamanāgamya sarvāvaraṇavimuktilakṣaṇasya nirvāṇadhātoradhigamaḥ sākṣātkaraṇamupapadyate prabhāraśmyadarśina iva sūryamaṇḍaladarśanam । ata evamāha । na hi bhagavan hīnapraṇītadharmāṇāṃ nirvāṇādhigamaḥ । samadharmāṇāṃ bhagavan nirvāṇādhigamaḥ । samajñānānāṃ samavimuktīnāṃ samavimuktijñānadarśanānāṃ bhagavan nirvāṇādhigamaḥ । tasmādbhagavan nirvāṇadhāturekarasaḥ samarasa ityucyate । yaduta vidyāvimuktiraseneti । jinagarbhavyasthānamityevaṃ daśaṃdhoditam ।
tatkleśakośagarbhatvaṃ punarjñeyaṃ nidarśanaiḥ ।। ityetadaparāntakoṭisamadhruvadharmatāsaṃvidyamānatāmadhikṛtya daśavidhenārthena tathāgata garbhavyavasthānamuktam । punaranādisāṃnidhyāsaṃbaddha svabhāvakleśakośatāmanādisāṃnidhyasaṃbaddha svabhāvaśubhadharmatāṃ cādhikṛtya navabhirudāharaṇairaparyantakleśakośakoṭīgūḍhastathāgatagarbha iti yathāsūtramanugantavyam । navodāharaṇāni katamāni । buddhaḥ kupadme madhu makṣikāsu tuṣesu sārāṇya śucau suvarṇam । nidhiḥ kṣitāvalpaphale aṅkurādi praklinnavastreṣu jinātmabhāvaḥ ।। jaghanyanārījaṭhare nṛpatvaṃ yathā bhavenmṛtsu ca ratnabimbam ।
āgantukakleśamalāvṛteṣu sattveṣu tadvat sthita eṣa dhātuḥ ।। padmaprāṇituṣāśu cikṣitiphalatvakpūtivastrāvaras trīduḥkhajvalanābhitaptapṛthivīdhātuprakāśā malāḥ । buddhakṣaudrasusārakāñcananidhinyagrodharatnākṛti- dvīpāgrādhiparatnabimbavimalaprakhyaḥ sa dhātuḥ paraḥ ।। kutsitapadmakośasadṛśāḥ kleśāḥ । buddhavattathāgatadhāturiti । yathā vivarṇāmbujagarbhaveṣṭitaṃ tathāgataṃ dīptasahasralakṣaṇam ।
naraḥ samīkṣyāmaladivyalocano vimocayedambujapattrakośataḥ ।। vilokya tadvat sugataḥ svadharmatāmavīcisaṃstheṣvapi buddhacakṣuṣā । vimocayatyāvaraṇādanāvṛto aparāntakoṭīsthitakaḥ kṛpātmakaḥ ।। yadvat syādvijugupsitaṃ jalaruhaṃ saṃmiñji taṃ divyadṛk tadgarbhasthitamabhyudīkṣya sugataṃ patrāṇi saṃchedayet । rāgadveṣamalādikośanivṛtaṃ saṃbuddhagarbhaṃ jagat kāruṇyādavalokya tannivaraṇaṃ nirhanti tadvanmuniḥ ।।
kṣudraprāṇākasadṛśāḥ kleśāḥ । kṣaudravattathāgatadhāturiti । yathā madhu prāṇigaṇopagūḍhaṃ vilokya vidvān puruṣastadarthī । samantataḥ prāṇigaṇasya tasmādupāyato apakramaṇaṃ prakuryāt ।। sarvajñacakṣurviditaṃ maharṣirmadhūpamaṃ dhātumimaṃ vilokya ।
tadāvṛtīnāṃ bhramaropamānāmaśleṣamātyantikamādadhāti ।। madhvarthī vinihatya tānmadhukarānmadhvā yathākāmataḥ । kleśāḥ kṣudranibhā jinaḥ puruṣavat tadghātane kovidaḥ ।। bahistuṣasadṛśāḥ kleśāḥ । antaḥsāravattathā gatadhāturiti ।
dhānyeṣu sāraṃ tuṣasaṃprayuktaṃ nṛṇāṃ na ya[dva]tparibhogameti । bhavanti ye annādibhirarthinastu te tattuṣebhyaḥ parimocayanti ।। sattveṣvapi kleśamalopasṛṣṭamevaṃ na tāvatkurute jinatvam । saṃbuddhakāryaṃ tribhave na yāvadvimucyate kleśamalopasargāt ।। yadvat kaṅgukaśālikodravayavavrīhiṣvamuktaṃ tuṣāt sāraṃ khāḍyasusaṃskṛtaṃ na bhavati svādūpabhojyaṃ nṛṇām ।।
tadvat kleśatuṣādaniḥsṛtavapuḥ sattveṣu dharmeśvaro dharmaprītirasaprado na bhavati kleśakṣudhārte jane ।। aśucisaṃkāradhānasadṛśāḥ kleśāḥ । suvarṇavattathāgatadhāturiti । yathā suvarṇaṃ vrajato narasya cyutaṃ bhavetsaṃkarapūtidhāne । bahūni tadvarṣaśatāni tasmin tathaiva tiṣṭhedavināśadharmi ।।
taddevatā divyaviśuddhacakṣurvilokya tatra pravadennarasya । suvarṇamasminnavamagraratnaṃ viśodhya ratnena kuruṣva kāryam ।। dṛṣṭvā muniḥ sattvaguṇaṃ tathaiva kleśeṣvamekṣyapratimeṣu magnam । tatkleśapaṅkavyavadānahetordharmāmbuvarṣaṃ vyasṛjat prajāsu ।। dṛṣṭvā dṛśyatamaṃ nṛṇāmupadiśet saṃśodhanārthaṃ malāt ।
sattveṣu vyavalokya dharmamadiśa[tta]cchuddhaye dehinām ।। pṛthivītalasadṛśāḥ kleśāḥ । ratnanidhāna vattathāgatadhāturiti । yathā daridrasya narasya veśmanyantaḥ pṛthivyāṃ nidhirakṣayaḥ syāt । vidyānna cainaṃ sa naro na cāsminneṣo ahamasmīti vadennidhistam ।।
tadvanmano antargatamapya cintyamakṣayyadharmāmalaratnakośam । abudhyamānānubhavatyajasraṃ dāridrayaduḥkhaṃ bahudhā prajeyam ।। na brūyādahamasmi ratnanidhirityevaṃ na vidyānnaraḥ । teṣāṃ tatpratilambhakāraṇamṛṣirloke samutpadyate ।।
tvakkośasadṛśāḥ kleśāḥ । bījāṅkuravattathāgatadhāturiti । yathāmratālādiphale drumāṇāṃ bījāṅkuraḥ sannavināśadharmī । uptaḥ pṛthivyāṃ salilādiyogāt kramādupaiti drumarājabhāvam ।। sattveṣvavidyā diphalatvagantaḥkośāvanaddhaḥ śubhadharmadhātuḥ । upaiti tattatkuśalaṃ pratītya krameṇa tadvanmunirājabhāva ।।
yadvat tālaphalāmrakośavivarādutpadyate pādapaḥ । tadvadvṛddhimupaiti dharmaviṭapastaistaiḥ śubhapratyayaiḥ ।। pūtivastrasadṛśaḥ kleśāḥ । ratnavigrahavattathāgatadhāturiti । bimbaṃ yathā ratnamayaṃ jinasya durgandhapūtyambarasaṃniruddham ।
dṛṣṭvavojjhitaṃ vartmani devatāsya muktyai vadedadhvagametamartham ।। nānāvidhakleśamalopagūḍhamasaṅgacakṣuḥ sugatātmabhāvam । vilokya tiryakṣvapi advimuktiṃ pratyabhyupāyaṃ vidadhāti tadvat ।। yadvadratnamayaṃ tathāgatavapurdurgandhavastrāvṛtaṃ vartmanyujjñitamekṣya divyanayano muktyai nṛṇāṃ darśayet । tadvat kleśavipūtivastranivṛtaṃ saṃsāravartmojjhitaṃ tiryakṣu vyavalokya dhātumavadaddharmaṃ vimuktyai jinaḥ ।।
āpannasattvanārisadṛśāḥ kleśāḥ । kalalamahābhūtagatacakravartivattathāgatadhāturiti । nārī yathā kācidanāthabhūtā vasedanāthāvasathe virūpā । garbheṇa rājaśriyamudvahantī na sāvabudhyeta nṛpaṃ svakukṣau ।। anāthaśāleva bhavopapattirantarvatīstrīvadaśuddhasattvāḥ ।
tadgarbhavatteṣvamalaḥ sa dhāturbhavanti yasminsati te sanāthāḥ ।। vindedduḥkhamanāthaveśmani paraṃ garbhāntarasthe nṛpe । sannātheṣu ca satsvanāthamatayaḥ svātmāntarastheṣvapi ।। mṛtpaṅkalepasadṛśāḥ kleśāḥ । kanakabimbavattathāgatadhāturiti ।
hemno yathāntaḥkvathitasya pūrṇaṃ bimbaṃ bahirmṛnmayamekṣya śāntam । antarviśuddhyai kanakasya tajjñaḥ saṃcodayedāvaraṇaṃ bahirdhā ।। prabhāsvaratvaṃ prakṛtermalānāmāgantukatvaṃ ca sadāvalokya । ratnākarābhaṃ jagadagrabodhirviśodhayatyāvaraṇebhya evam ।। syācchānta tadavetya ratnakuśalaḥ saṃcodayenmṛttikām ।
dharmākhyānanayaprahāravidhitaḥ saṃcodayatyāvṛtim ।। udāharaṇānāṃ piṇḍārthaḥ । ambujabhramaraprāṇituṣoccārakṣitiṣvatha । phalatvakpūtivastrastrīgarbhamṛtkośakeṣvapi ।।
buddhavanmadhuvatsārasuvarṇanidhivṛkṣavat । ratnavigrahavaccakravartivaddhemabimba vat ।। sattvadhātorasaṃbaddhaṃ kleśakośeṣvanādiṣu । cittaprakṛtivaimalyamanādimadudāhṛtam ।।
samāsato anena tathāgatagarbhasūtrodāharaṇanirdeśena kṛtsnasya sattvadhātoranādicittasaṃkleśadharmāgantukatvamanādicittavyavadānadharmasahajāvinirbhāgatā ca paridīpitā । tata ucyate । cittasaṃkleśāt sattvāḥ saṃkliṣyante cittavyavadānādviśudhyanta iti । tatra katamaścittasaṃkleśo yamadhikṛtya navadhā padmakośādidṛṣṭāntadeśanā । rāgadviḍ mohatattīvraparyavasthāna vāsanāḥ । dṛṅmārgabhāvanāśuddhaśuddhabhūmigatā malāḥ ।। padmakośādidṛṣṭāntairnavadhā saṃprakāśitāḥ ।
aparyantopasaṃkleśakośakoṭyastu bhedataḥ ।। samāsata ime na va kleśāḥ prakṛtipariśuddhe api tathāgatadhātau padmakośādaya iva buddhabimbādiṣu sadāgantukatayā saṃvidyante । katame nava । tadyathā rāgānuśayalakṣaṇaḥ kleśaḥ । dveṣānuśayalakṣaṇaḥ । mohānuśayalakṣaṇaḥ । tīvrarāgadveṣamohaparyavasthānalakṣaṇaḥ । avidyāvāsabhūmisaṃgṛhītaḥ । darśanaprahātavyaḥ । bhāvanāprahātavyaḥ । aśuddhabhūmigataḥ । śuddhabhūmigataśca । tatra ye laukikavītarāgasāntānikāḥ kleśā āniñjyasaṃskāropacayahetavo rūpārūpyadhātunirvartakā lokottarajñānavadhyāsta ucyante rāgadveṣamohānuśayalakṣaṇā iti । ye rāgādicaritasattvasāntānikāḥ puṇyāpuṇyasaṃskāropacayahetavaḥ kevalakāmadhātunirvartakā aśubhādibhāvajñānavadhyāsta ucyante tīvrarāgadveṣamohaparyavasthānalakṣaṇā iti । ye arhatsāntānikā anāsravakarmapravṛttihetavo vimalamanomayātmabhāvanirvartakāstathāgatabodhijñānavadhyāsta ucyante avidyāvāsabhūmisaṃgṛhītā iti । dvividhaḥ śaikṣaḥ pṛthagjana āryaśca । tatra ye pṛthagjanaśaikṣasāṃtānikāḥ prathamalokottaradharmadarśanajñānavadhyāsta ucyante darśanaprahātavyā iti । ya āryapudgalaśaikṣasāntānikā yathādṛṣṭalokottaradharmabhāvanājñānavadhyāsta ucyante bhāvanāprahātavyā iti । ye aniṣṭhāgatabodhisattvasāntānikāḥ saptavidhajñānabhūmivipakṣā aṣṭāmyādibhūmitrayabhāvanājñānavadhyāsta ucyante aśuddhabhūmigatā iti । ye niṣṭhāgatabodhisattvasāntānikā aṣṭamyādibhūmitrayabhāvanājñānavipakṣā vajropamasamādhijñānavadhyāsta ucyante śuddhabhūmigatā iti । ete nava rāgādayaḥ kleśāḥ saṃkṣepeṇa yathākramam । navabhiḥ padmakośādidṛṣṭāntaiḥ saṃprakāśitāḥ ।।
vistareṇa punareta eva caturaśītisahasraprakārabhedena tathāgatajñānavadaparyantā bhavanti yairaparyantakleśakośakoṭigūḍhastathāgatagarbha ucyate । bālānāmarhatāmebhiḥ śaikṣāṇāṃ dhīmatāṃ kramāt । malaiścaturbhirekena dvābhyāṃ dvābhyāmaśuddhatā ।। yaduktaṃ bhagavatā । sarvasattvāstathāgatagarbha iti । tatra sarvasattvāḥ saṃkṣepeṇocyante caturvidhāstadyathā pṛthagjanā arhantaḥ śaikṣā bodhisattvāśceti । tatraiṣāmanāsrave dhātau yathākramaṃ caturbhirekena dvābhyāṃ dvābhyāṃ ca kleśamalābhyāmaśuddhiḥ paridīpitā ।
kathaṃ punarime nava rāgādayaḥ kleśāḥ padmakośādisadṛśā veditavyāḥ । kathaṃ ca tathāgatadhātorbuddhabimbādisādharmyamanugantavyamiti । tatpadmaṃ mṛdi saṃbhūtaṃ purā bhūtvā manoramam । aramyamabhavat paścādyathā rāgaratistathā ।। bhramarāḥ prāṇīno yadvaddaśanti kupitā bhṛśam ।
duḥkha janayati dveṣo jāyamānastathā hṛdi ।। śālyādīnāṃ yathā sāramavacchannaṃ bahistuṣaiḥ । mohāṇḍakośasaṃchannamevaṃ sārārthadarśanam ।। pratikūlaṃ yathāmedhyamevaṃ kāmā virāgiṇām । kāmasevānimittatvāt paryutthānānyamedhyavat ।।
vasudhāntaritaṃ yadvadajñānānnāpnuyurnidhim । svayaṃbhūtvaṃ tathāvidyāvāsabhūmyāvṛtā janāḥ ।। yathā bījatvagucchittiraṅkurādikramodayāt । tathā darśanaheyānāṃ vyāvṛttistattvadarśanāt ।।
hatasatkāyasārāṇāmāryamārgānuṣaṅgataḥ । bhāvanājñānaheyānāṃ pūtivastranidarśanam ।। garbhakośamalaprakhyāḥ saptabhūmigatā malā । vikośagarbhavajjñānamavikalpaṃ vipākavat ।।
mṛtpaṅkalepavajjñeyāstribhūmyanugatā malāḥ । vajropamasamādhānajñānavadhyā mahātmanām ।। evaṃ padmādibhistulyā nava rāgādayo malāḥ । dhātorbuddhādisādharmyaṃ svabhāvatrayasaṃgrahāt ।।
trividhaṃ svabhāvamadhikṛtya cittavyavadānahetostathāgatagarbhasya navadhā buddhābimbādisādharmyamanugantavyam । trividhaḥ svabhāvaḥ katamaḥ । svabhāvo dharmakāyo asya tathatā gotramityapi । tribhirekena sa jñeyaḥ pañcabhiśca nidarśanaiḥ ।। tribhirbuddhabimbamadhusāradṛṣṭāntairdharmakāyasvabhāvaḥ sa dhāturavagantavyaḥ । ekena suvarṇadṛṣṭāntena tathatāsvabhāvaḥ । pañcabhirnidhitarutnavigrahacakravartikanakabimbadṛṣṭāntaistrividhabuddhakāyotpattigotrasvabhāva iti । tatra dharma kāyaḥ katamaḥ ।
dharmakāyo dvidhā jñeyo dharmadhātuḥ sunirmalaḥ । tanniṣyandaśca gāmbhīryavaicitryanayadeśanā ।। dvividho buddhānāṃ dharmakāyo anugantavyaḥ । suviśuddhśca dharmadhātoravikalpajñānagocaraviṣayaḥ । sa ca tathāgatānāṃ pratyātmamadhigamadharmamadhikṛtya veditavyaḥ । tatprāptihetuśca suviśuddhadharmadhātuniṣyando yathāvainayikaparasattveṣu vijñaptiprabhavaḥ । sa ca deśanādharmamadhikṛtya veditavyaḥ । deśanā punardvividhā sūkṣmaudārikadharmavyavasthānanayabhedāt । yaduta gambhīrabodhisattvapiṭakadharmavyavasthāna nayadeśanā ca paramārthasatyamadhikṛtya vicitrasūtrageyavyākaraṇagāthodānanidānādivividhadharmavyavasthānanayadeśanā ca saṃvṛtisatyamadhikṛtya । lokottaratvālloke asya dṛṣṭāntānupalabdhitaḥ ।
dhātostathāgatenaiva sādṛśyamupapapāditam ।। madhvekarasavat sūkṣmagambhīranayadeśanā । nānāṇḍasāravajjñeyā vicitranayadeśanā ।। ityevamebhistribhirbuddhabimbamadhusāradṛṣṭāntaistathāgatadharmakāyena niravaśeṣasattvadhātuparispharaṇārthamadhikṛtya tathāgatasyeme garbhāḥ sarvasattvā itiparidīpitam । na hi sa kaścitsattvaḥ sattvadhātau saīvidyate yastathāgatadharmakāyādvahirākāśadhātoriva rūpam । evaṃ hyāha ।
yathāmbaraṃ sarvagataṃ sada mataṃ tathaiva tatsarvagataṃ sadā matam । yathāmbaraṃ rūpagateṣu sarvagaṃ tathaiva tatsattvagaṇeṣu sarvagamiti ।। prakṛteravikāritvāt kalyāṇatvādviśuddhitaḥ । hemamaṇḍalakaupamyaṃ tathatāyāmudāhṛtam ।। yaccittamaparyantakleśaduḥkhadharmānugatamapi prakṛtiprabhāsvaratayā vikārānudāhṛterataḥ kalyāṇasuvarṇavadananyathābhāvārthena tathatetyucyate । sa ca sarveṣāmapi mithyātvaniyatasaṃtānānāṃ sattvānāṃ prakṛtinirviśiṣṭānāṃ sarvāgantukamalaviśuddhimāgatastathāgata iti saṃkhyāṃ gacchati । evamekena suvarṇadṛṣṭāntena tathatāvyatibhedārthamadhikṛtya tathāgatastathataiṣāṃ garbhaḥ sarvasattvānāmiti paridīpitam । cittaprakṛtiviśuddhyadvayadharmatāmupādāya yathoktaṃ bhagavatā । tatramañjuśrīstathāgata ātmopādānamūlaparijñātāvī । ātmaṃviśuddhyā sarvasattvaviśuddhimanugataḥ । yā cātmaviśuddhiryā ca sattvaviśuddhiradvayaiṣādvaidhikāro ti । evaṃ hyāha ।
sarveṣāmaviśiṣṭāpi tathatā śuddhimāgatā । tathāgatatvaṃ tasmācca tadgarbhāḥ sarvadehina iti ।। gotraṃ tad dvividhaṃ jñeyaṃ nidhānaphalavṛkṣavat । anādiprakṛtisthaṃ ca samudānītamuttaram ।।
buddhakāyatrayāvāptirasmādgotradvayānmatā । prathamātprathamaḥ kāyo dvitī yāddvau tu paścimau ।। ratnavigrahavajjñeyaḥ kāyaḥ svābhāvikaḥ śubhaḥ । akṛtrimatvāt prakṛterguṇaratnāśrayatvataḥ ।। mahādharmādhirājatvāt sāmbhogaścakravartivat ।
pratibimbasvabhāvatvānnirmāṇaṃ hemabimbavat ।। ityevamebhiravaśiṣṭaiḥ pañcabhirnidhitaruratnavigrahacakravartikanakabimbadṛṣṭāntaistri vidhabuddhakāyotpattigotrasvabhāvārthamadhikṛtya tathāgatadhātureṣāṃ garbhaḥ sarvasattvānāmiti paridīpitam । trividhabuddhakāyaprabhāvitatvaṃ hi tathāgatatvam । atastatprāptaye hetustathāgatadhāturiti । hetvartho atra dhātvarthaḥ । yata āha । tatra ca sattve sattve tathāgatadhāturutpanno garbhagataḥ saṃvidyate na ca te sattvā budhyante iti । evaṃ hyāha । anādikāliko dhātuḥ sarvadharmasamāśrayaḥ । tasmin sati gatiḥ sarvā nirvāṇādhigamo api ca ।।
tatra kathamanādikālikaḥ । yattathāgatagarbhamevādhikṛtya bhagavatā pūrva koṭirna prajñāyata iti deśitaṃ prajñaptam । dhāturiti । yadāha । yo ayaṃ bhagavaṃstathāgatagarbho lokottaragarbhaḥ prakṛtipariśuddhagarbha iti । sarvadharmasamāśraya iti । yadāha । tasmādbhagavaṃstathāgatagarbho niśraya ādhāraḥ pratiṣṭhāsaṃbaddhānāmavinirbhāgānāmamuktajñānānāmasaṃskṛtānāṃ dharmāṇām । asaṃbaddhānāmapi bhagavan vinirbhāgadharmāṇāṃ muktajñānānāṃ saṃskṛtānāṃ dharmāṇāṃ niśraya ādhāraḥ pratiṣṭhā tathāgatagarbha iti । tasmin sati gatiḥ sarveti । yadāha । sati bhagavaṃstathāgarbhe saṃsāra iti parikalpamasya vacanāyeti । nirvāṇādhigamo api ceti । yadāha । tathāgatagarbhaśced bhagavanna syānna syādduḥkhe api nirvinna nirvāṇecchā prārthanā praṇidhirveti vistaraḥ । sa khalveṣa tathāgatagarbho dharmakāyāṃvipralambhastathatāsaṃbhinnalakṣaṇo niyatagotrasvabhāvaḥ sarvadā ca sarvatra ca niravaśeṣayogena sattvadhātāviti draṣṭavyaṃ dharmatāṃ pramāṇīkṛtya । yathoktam । eṣā kulaputra dharmāṇāṃ dharmatā । utpādādvā tathāgatānāmanutpādādvā sadaivaite sattvāstathāgatagarbhā iti । yaiva cāsau dharmatā saivātra yuktiryoga upāyaḥ paryāyaḥ । evameva tatsyāt । anyathā naiva tatsyāditi । sarvatra dharmataiva pratiśaraṇam । dharmataiva yuktiścittanidhyāpanāya cittasaṃjñāpanāya । sā na cintayitavyā na vikalpayitavyādhimoktavyeti । śraddhayaivānugantavyaṃ paramārthe svayaṃbhuvām । na hyacakṣuḥ prabhādīptamīkṣate sūryamaṇḍalam ।। samāsata ime catvāraḥ pudgalāstathāgatagarbhadarśanaṃ pratyacakṣuṣmanto vyavasthitāḥ । katame catvāraḥ । yaduta pṛthagjanaḥ śrāvakaḥ pratyekabuddho navayānasaṃprasthitaśca bodhisattvaḥ । yathoktam । agocaro ayaṃ bhagavaṃstathāgatagarbhaḥ satkāyadṛṣṭipatitānāṃ viparyāsābhiratānāṃ śūnyatāvikṣiptacittānāmiti । tatra satkāyadṛṣṭipatitā ucyante bālapṛthagjanāḥ । tathā hi te atyantasāsravaskandhādīndharmānātmata ātmīyataścopagamyāhakāramamakārābhiniviṣṭāḥ satkāyanirodhamanāsravadhātumadhimoktumapi nālam । kutaḥ punaḥ sarvajñaviṣayaṃ tathāgatagarbhamavabhotsyanta iti । nedaṃ sthānaṃ vidyate । tatra viparyāsābhiratā ucyante śrāvakapratyekabuddhāḥ । tatkasmāt । te api hi nitye tathāgatagarbhe satyuttaribhāvayitavye tannityasaṃjñābhāvanāviparyayeṇānityasaṃjñābhāvanābhiratāḥ । sukhe tathāgatagarbhe satyuttaribhāvayitavye tatsukhasaṃjñābhāvanāviparyayeṇa duḥkhasaṃjñābhāvanābhiratāḥ । ātmani tathāgatagarbhe satyuttaribhāvayitavye tadātmasaṃjñābhāvanāviparyayeṇānātmasaṃjñābhāvanābhiratāḥ । śubhe tathāgatagarbheḥ satyuttaribhāvayitavye tacchubhasaṃjñābhāvanāviparyayeṇāśubhasaṃjñābhāvanā bhiratāḥ । evamanena paryāyeṇa sarvaśrāvakapratyekabuddhānāmapi dharmakāyaprāptividhuramārgābhiratatvādagocaraḥ sa paramanityasukhātmaśubhalakṣaṇo dhāturityuktam । yathā ca sa vipayāsābhiratānāmanityaduḥkhānātmāśubhasaṃjñānāmagocarastathā vistareṇa mahāparinirvāṇasūtre bhagavatā vāpītoyamaṇidṛṣṭāntena prasādhitaḥ ।
tadyathāpi nāma bhikṣavo grīṣmakāle vartamāne salilabandhanaṃ baddhvā svaiḥ svairmaṇḍanakoparbhogairjanāḥ salile krīḍeyuḥ । atha tatraiko jātyaṃ vaiḍūryamaṇimantarudake sthāpayet । tatastasya vaiḍūryasyārthe sarve te maṇḍanakāni tyaktvā nimajjeyuḥ । atha yattatrāsti śarkaraṃ kaṭhalyaṃ vā tatte maṇiriti manyamānā gṛhītvā mayā labdho maṇirityutsṛjyotsṛjya vāpītire sthitvā nāyaṃ maṇiriti saṃjñāṃ pravarteyuḥ । tacca vāpyudakaṃ maṇiprabhāvena tatprabheva bhrājeta । evaṃ teṣāṃ tadudakaṃ bhrājamānaṃ dṛṣṭvāho maṇiriti guṇasaṃjñā pravarteta । atha tatraika upāyakuśalo medhāvī maṇiṃ tattvataḥ pratilabheta । evameva bhikṣavo yuṣmābhiḥ sarvamanityaṃ sarva duḥkhaṃ sarvamanātmakaṃ sarvamaśubha miti sarvagrahaṇena bhāvitabhāvitaṃ bahulīkṛtabahulīkṛtaṃ dharmatattvama jānadbhistatsarva ghaṭitaṃ nirarthakam । tasmād bhikṣavo vāpīśarkarakaṭhalyavyavasthitā iva mā bhūtā upāyakuśalā yūyaṃ bhavata । yadyad bhikṣavo yuṣmābhiḥ sarvamanityaṃ sarva duḥkhaṃ sarvamanātmakaṃ sarvamaśubhamiti sarvagrahaṇena bhāvitabhāvitaṃ bahulīkṛtabahulīkṛtaṃ tatra tatraiva nityasukhaśabhātmakāni santīti vistareṇa paramadharmatattvavyavasthānamārabhya viparyāsabhūtanirdeśo yathāsūtramanugantavyaḥ । tatra śūnyatāvikṣiptacittā ucyante navayāna saṃprasthitā bodhisattvastathāgatagarbhaśūnyatārthanayavipranaṣṭāḥ । ye bhāvavināśāya śūnyatāvimokṣamukhamicchanti sata eva dharmasyottarakālamucchedo vināśaḥ parinirvāṇamiti । ye vā punaḥ śūnyatopalambhena śūnyatāṃ pratisaranti śūnyatā nāma rūpādivyatirekeṇa kaścidbhā vo asti yamadhigamiṣyāmo bhāvayiṣyāma iti । tatra katamaḥ sa tathāgatagarbhaśūnyatārthanaya ucyate । nāpaneyamataḥ kiṃcidupaneyaṃ na kiṃcana । draṣṭavyaṃ bhūtato bhūtaṃ bhūtadarśī vimucyate ।। śūnya āgantukairdhātuḥ savinirbhāgalakṣaṇaiḥ ।
aśūnyo anuttarairdharmairavinirbhāgalakṣaṇaiḥ ।। kimanena paridīpitam । yato na kiṃcidapaneyamastyataḥ prakṛtipariśuddhāt tathāgatadhātoḥ saṃkleśanimittamāgantukamalaśūnyatāprakṛtitvādasya । nāpyatrakiṃcidupaneyamasti vyavadānanimittamavinirbhāgaśuddhadharmaprakṛtitvāt । tata ucyate । śūnyastathāgatagarbho vinirbhāgairmuktajñaiḥ sarvakleśakośaiḥ । aśūnyo gaṅgānadīvālikāvyativṛttairavinirbhāgairamuktajñairacintyairbuddhadharmairiti । evaṃ yadyatra nāsti tattena śūnyamiti samanupaśyati । yatpunaratrāvaśiṣṭaṃ bhavati tatsadihāstīti yathābhūtaṃ prajānāti । samāropāpavādāntaparivarjanādaparyantaṃ śūnyatālakṣaṇamanena ślokadvayena paridīpitam । tatra yeṣāmitaḥ śūnyatārthanayādvahiścittaṃ vikṣipyate visarati na samādhīyate naikāgrībhavati tena te śūnyatāvikṣiptacittā ucyante । na hi paramārthaśūnyatājñānamukhamantareṇa śakyate avikalpo dhāturadhigantuṃ sākṣātkartum । idaṃ ca saṃdhāyoktam । tathāgatagarbhajñānameva tathāgatānāṃ śūnyatājñānam । tathāgatagarbhaśca sarvaśrāvakapratyekabuddhairadṛṣṭapūrvo anadhigatapūrva iti vistaraḥ । sa khalveṣa tathāgatagarbho yathā dharmadhātugarbhastathā satkāyadṛṣṭipatitānāmagocara ityuktaṃ dṛṣṭipratipakṣatvāddharmadhātoḥ । yathā dharmakāyo lokottaradharma garbhastathā viparyāsābhiratānāmagocara ityuktamanityādilokadharmapratipakṣeṇa lokottaradharmaparidīpanāt । yathā prakṛtipariśuddhadharmagarbhastathā śūnyatāvikṣiptānāmagocara ityuktamāgantukamalaśūnyatāprakṛtitvādviśuddhiguṇadharmāṇāmavinirbhāgalokottaradharmakāyaprabhāvitānāmiti । tatra yadekanayadharmadhātvasaṃbhedajñānamukhamāgamya lokottaradharmakāyaprakṛtipariśuddhivyavalokanamidamatra yathābhūtajñānadarśanamabhipretaṃ yena daśabhūmisthitā bodhisattvāstathāgatagarbhamīṣatpaśyantītyuktam । evaṃ hyāha । āryerapyavalokyase na sakalaḥ prādeśikībuddhibhiḥ । sākalyena vilokayanti bhagavan yeṣāmanantā matiriti ।।
yadyevamasaṅganiṣṭhābhūmipratiṣṭhitānāmapi paramāryāṇāmasarvaviṣaya eṣa durdṛśo dhātuḥ । tatkimanena bālapṛthagjanamārabhya deśiteneti । deśanāprayojanasaṃgrahe ślokau । ekena praśno dvitīyena vyākaraṇam । śūnyaṃ sarvaṃ sarvathā tatra tatra jñeyaṃ meghasvapnamāyākṛtābham । ityuktvaivaṃ buddhadhātuḥ punaḥ kiṃ sattve sattve astīti buddhairihoktam ।। līnaṃ cittaṃ hīnasattveṣvavajñābhūtagrāho bhūtadharmāpavādaḥ ।
ātmasnehaścādhikaḥ pañca doṣā yeṣāṃ teṣāṃ tatprahāṇārthamuktam ।। asya khalu ślokadvayasyārthaḥ samāsena daśabhiḥ ślokairveditavyaḥ । viviktaṃ saṃskṛtaṃ sarvaprakāraṃ bhūtakoṭiṣu । kleśakarmavipākārthaṃ meghādivadudāhṛtam ।। kleśā meghopamāḥ kṛtyakriyā svapnopabhogavat । māyānirmitavat skandhā vipākāḥ kleśakarmaṇām ।।
pūrvamevaṃ vyavasthāpya tantre punarihottare । pañcadoṣaprahāṇāya dhātvastitvaṃ prakāśitam ।। tathā hyaśravaṇādasya bodhau cittaṃ na jāyate । keṣāṃcinnīcacittānāmātmāvajñānadoṣataḥ ।।
bodhicittodaye apyasya śreyānasmīti manyataḥ bodhyanutpannacitteṣu hīnasaṃjñā pravartate ।। tasyaivaṃmatinaḥ samyagjñānaṃ notpadyate tataḥ । abhūtaṃ parigṛhṇāti bhūtamarthaṃ na vindate ।। abhūtaṃ sattvadoṣāste kṛtrimāgantukatvataḥ ।
bhūtaṃ taddoṣanairātmyaṃ śuddhiprakṛtayo guṇāḥ ।। gṛhṇan doṣānasadbhūtān bhūtānapavadanu guṇān । maitrīṃ na labhate dhīmān sattvātmasamadarśikām ।। tacchravājjāyate tvasya protsāhaḥ śāstṛgauravam ।
prajñā jñānaṃ mahāmaitrī pañcadharmodayāttataḥ ।। niravajñaḥ samaprekṣī nirdoṣo guṇavānasau । ātmasattvasamasnehaḥ kṣipramāpnoti buddhatām ।। iti ratnagotravibhāge mahāyānottaratantraśāstre tathāgatagarbhādhikāraḥ prathama paricchedaḥ ślokārthasaṃgrahavyākhyānataḥ samāptaḥ ।।
uktā samalā tathatā । nirmalā tathatedānīṃ vaktavyā । tatra katamā nirmalā tathatā yāsau buddhānāṃ bhagavatāmanāsravadhātau sarvākāramalavigamādāśrayaparivṛttirvyavasthāpyate । sā punaraṣṭau padārthānadhikṛtya samāsato veditavyā । aṣṭau padārthāḥ katame । śuddhiḥ prāptirvisaṃyogaḥ svaparārthastadāśrayaḥ । gambhīryaudāryamāhātmyaṃ yāvatkālaṃ yathā ca tat ।। ityete aṣṭau padārthā yathāsaṃkhyamanena ślokena paridīpitāḥ । tadyathā svabhāvārtho hetvarthaḥ phalārthaḥ karmārtho yogārtho vṛttyartho nityārtho acintyārthaḥ । tatra yo asau dhāturavinirmuktakleśakośastathāgatagarbha ityukto bhagavatā । tadviśuddhirāśrayaparivṛtteḥ svabhāvo veditavyaḥ । yata āha । yo bhagavan sarvakleśakośakoṭigūḍhe tathāgatagarbhe niṣkāṅkṣaḥ sarvakleśakośavinirmuktestathāgatadharmakāye api sa niṣkāṅkṣa iti । dvividhaṃ jñānaṃ lokottaramavikalpaṃ tatpṛṣṭhalabdhaṃ ca । laukikalokottarajñānamāśrayaparivṛttihetuḥ prāptiśabdena paridīpitaḥ । prāpyate aneneti prāptiḥ । tatphalaṃ dvividham । dvividho visaṃyogaḥ kleśāvaraṇavisaṃyogo jñeyāvaraṇavisaṃyogaśca । yathākramaṃ svaparārthasaṃpādanaṃ karma । tadadhiṣṭhānasamanvāgamo yogaḥ । tribhirgāmbhīryaudāryamāhātmyaprabhavitairbuddhakāyairnityamā bhavagateracintyena prakāreṇa vartanaṃ vṛttiriti । uddānam ।
svabhāvahetuphalataḥ karmayogapravṛttitaḥ । tannityācintyataścaiva buddhabhūmiṣvavasthitiḥ ।। tatra svabhāvārthe hetvarthe cārabhya buddhatve tatprāptyupāye ca ślokaḥ । buddhatvaṃ prakṛtiprabhāsvaramiti proktaṃ yadāgantuka- kleśajñeyaghanābhrajālapaṭalacchannaṃ ravivyomavat ।
dharmāṇāṃ tadakalpanapravicayajñānāśrayādāpyate ।। asya ślokasyārthaḥ samāsena caturbhiḥ ślokairveditavyaḥ । buddhatvamavinirbhāgaśukladharmaprabhāvitam । ādityākāśavajjñānaprahāṇadvayalakṣaṇam ।।
gaṅgātīrarajo atītairbuddhadharmaiḥ prabhāsvaraiḥ । sarvairakṛtakairyuktamavinirbhāgavṛtibhiḥ ।। svabhāvāpariniṣpattivyāpitvāgantukatvataḥ । kleśajñeyāvṛtistasmānmeghavat samudāhṛtā ।।
dvayāvaraṇaviśleṣaheturjñānadvayaṃ punaḥ । nirvikalpa ca tatpṛṣṭhalabdhaṃ tajjñānamiṣyate ।। yaduktamāśrayaparivṛtteḥ svabhāvo viśuddhiriti tatra viśuddhiḥ samāsato dvividhā । prakṛtiviśuddhirvaimalyaviśuddhiśca । tatra prakṛtiviśuddhiryā vimuktirna ca visaṃyogaḥ prabhāsvarāyāścittaprakṛterāgantukamalāvisaṃyogāt । vaimalyaviśuddhirvimuktirvisaṃyogaśca vāryādīnāmiva rajojalādibhyaḥ prabhāsvarāyāścittaprakṛteranavaśeṣamāgantukamalebhyo visaṃyogāt । tatra vaimalyaviśuddhau phalārthamārabhya dvau ślokau । sakala eva śaśāṅko rāhuvaktrādvimuktaḥ ।
vimalaguṇayutatvādbhāti muktaṃ tadeva ।। munivṛṣamadhusārahemaratnapravaranidhānamahāphaladrumābham । sugatavimalaratnavigrahāgrakṣitipatikāñcanabimbavajjinatvam ।। asya khalu ślokadvayasyārthaḥ samāsato aṣṭābhiḥ ślokairveditavyaḥ ।
rāgādyāgantukakleśaśuddhirambuhradādivat । jñānasya nirvikalpasya phalamuktaṃ samāsataḥ ।। sarvākāravaropetabuddhabhāvanidarśanam । phalaṃ tatpṛṣṭhalabdhasya jñānasya paridīpitam ।।
svacchāmbuhradavadrāgarajaḥkāluṣyahānitaḥ । vineyāmburuhadhyānavāryabhiṣyandanācca tat ।। dveṣarāhupramuktatvā nmahāmaitrīkṛpāṃśubhiḥ । jagatspharaṇataḥ pūrṇavimalendūpamaṃ ca tat ।।
mohābhrajālanirmokṣājjagati jñānaraśmibhiḥ । tamovidhamanāttacca buddhatvamamalārkavat ।। atulyatulyadharmatvāt saddharmarasadānataḥ । phalguvyapagamāttacca sugatakṣaudrasāravat ।।
pavitratvādguṇadravyadāridrayavinivartanāt । vimuktiphaladānācca suvarṇanidhivṛkṣavat ।। dharmaratnātmabhāvatvād dvipadāgrādhipatyataḥ । rūparatnākṛtitvācca tadratnanṛpa bimbavat ।। yattu dvividhaṃ lokottaramavikalpaṃ tatpṛṣṭhalabdhaṃ ca jñānamāśrayaparivṛtterheturvisaṃyogaphalasaṃjñitāyāḥ । tatkarma svaparārthasaṃpādanamityuktam । tatra katamā svaparārthasaṃpat । yā savāsanakleśajñeyāvaraṇavimokṣādanāvaraṇadharmakāyaprāptiriyamucyate svārthasaṃpattiḥ । yā tadūrdhvamā lokādanābhogataḥ kāyadvayena saṃdarśanadeśanāvibhutvadvayapravṛttiriyamucyate parārthasaṃpattiriti । tasyāṃ svaparārthasaṃpattau karmārthamārabhya trayaḥ ślokāḥ ।
anāsravaṃ vyāpyavināśadharmi ca dhruvaṃ śivaṃ śāśvatamacyutaṃ padam । tathāgatatvaṃ gaganopamaṃ satām ṣaḍindiyārthānubhaveṣu kāraṇam ।। vibhūtirūpārthavidarśane sadā nimittabhūtaṃ sukathāśuciśrave । tathāgatānāṃ śuciśīlajighraṇe mahāryasaddharmarasāgravindane ।।
samādhisaṃsparśasukhānubhūtiṣu svabhāvagāmbhīryanayāvabodhane । susūkṣmacintāparamārthagavharaṃ tathāgatavyoma nimittavarjitam ।। asya khalu ślokatrayasyārthaḥ samāsato aṣṭabhiḥ ślokairveditavyaḥ । karma jñānadvayasyatadveditavyaṃ samāsataḥ । pūraṇaṃ muktikāyasya dharmakāyasya śodhanam ।।
vimuktidharmakāyau ca veditavyau dvirekadhā । anāsravatvādvyāpitvādasaṃskṛtapadatvataḥ ।। anāsravatvaṃ kleśānāṃ savāsanani rodhataḥ । asaṅgāpratighātatvājjñānasya vyāpitā matā ।।
asaṃskṛtatvamatyantamavināśasvabhāvataḥ । avināśitvamuddeśastannirdeśo dhruvādibhiḥ ।। nāśaścaturvidho jñeyo dhruvatvādiviparyayāt । pūrtirvikṛtirucchittiracintyanamanacyutiḥ ।।
tadabhāvāddhruvaṃ jñeyaṃ śivaṃ śāśvatamacyutam । padaṃ tadamalajñānaṃ śukladharmāspadatvataḥ ।। yathānimittamākāśaṃ nimittaṃ rūpadarśane । śabdagandharaspṛśyadharmāṇāṃ ca śravādiṣu ।।
indriyārtheṣu dhīrāṇāmanāsravaguṇodaye । hetuḥ kāyadvayaṃ tadvadanāvaraṇayogataḥ ।। yaduktamākāśalakṣaṇo buddha iti tatpāramārthikamāveṇikaṃ tathāgatānāṃ buddhalakṣaṇamabhisaṃdhāyoktam । evaṃ hyāha । saṃceddvātriṃśanmahāpuruṣalakṣaṇaistathāgato draṣṭavyo abhaviṣyattadrājāpi cakravartī tathāgato abhaviṣyaditi । tatra paramārthalakṣaṇe yogārthamārabhya ślokaḥ । praśāntaṃ ca vyāpi vyapagatavikalpaṃ gaganavat । na dṛśyaṃ na grāhyaṃ śubhamapi ca buddhatvamamalam ।।
atha khalvasya ślokasyārthaḥ samāsato aṣṭābhiḥ ślokairveditavyaḥ । vimuktidharmakāyābhyāṃ svaparārtho nidarśitaḥ । svaparārthāśraye tasmin yogo acintyādibhirguṇaiḥ ।। acintyamanugantavyaṃ trijñānāviṣayatvataḥ ।
sarvajñajñānaviṣayaṃ buddhatvaṃ jñānadehibhiḥ ।। śrutasyāviṣayaḥ saukṣmyāccintāyāḥ paramārthataḥ । laukyādibhāvanāyāśca dharmatāgavharatvataḥ ।। dṛṣṭapūrvaṃ na tadyasmādvālairjātyandhakāyavat ।
āryaiśca sūtikāmadhyasthita bālārkabimbavat ।। utpādavigamānnityaṃ nirodhavigamāddhruvam । śivametaddvayābhāvācchāśvataṃ dharmatāsthiteḥ ।। śāntaṃ nirodhasatyatvādvyāpi sarvāvabodhataḥ । akalpamapratiṣṭhānādasaktaṃ kleśahānitaḥ ।।
sarvatrāpratighaṃ sarvajñeyāvaraṇaśuddhitaḥ । paruṣasparśanirmuktaṃ mṛdukarmaṇyabhāvataḥ ।। adṛśyaṃ tadarūpitvādagrāhyamanimittataḥ । śubhaṃ prakṛtiśuddhatvādamalaṃ malahānitaḥ ।।
yatpunaretadākāśavadasaṃskṛtaguṇāvinirbhāgavṛttyāpi tathāgatatvāmā bhavagateracintyamahopāyakruṇājñānaparikarmaviśeṣeṇa jagaddhitasukhādhānanimittamamalai stribhiḥ svabhāvikasāṃbhogikanairmāṇikaiḥ kāyairanuparatamanucchinnamanābhogena pravartata iti draṣṭavyamāveṇīkadharmayutatvāditi । tatra vṛttyarthamārabhya buddhakāyavibhāge catvāraḥ ślokāḥ । anādimadhyāntamabhinnamadvayaṃ tridhā vimuktaṃ vimalāvikalpakam । samāhitā yoginastatprayatnāḥ paśyanti yaṃ dharmadhātusvabhāvam ।। ameyagaṅgāsikatātivṛttairguṇairacintyairasamairupetaḥ । savāsanonmūlitasarvadoṣastathāgatānāmamalaḥ sa dhātuḥ ।।
vicitrasaddharmamayūkhavigrahairjagadvimokṣārthasamāhṛtodyamaḥ । kriyāsu cintāmaṇirājaratnavadvicitrabhāvo na ca tatsvabhavavān ।। lokeṣu yacchāntipathāvatāraprapācanāvyākaraṇe nidānam । bimbaṃ tadapyatra sadāvaruddhamākāśadhātāviva rūpadhātuḥ ।।
eṣāṃ khalu caturṇāṃ ślokānāṃ piṇḍārtho viṃśatiślokairveditavyaḥ । yattadbuddhatvamityuktaṃ sarvajñatvaṃ svayaṃbhuvām । nirvṛtiḥ paramācintyaprāptiḥ pratyātmaveditā ।। tatprabhedastribhiḥ kāyairvṛttiḥ svābhāvikādibhiḥ ।
gāmbhīryaidāryamāhātmyaguṇadharmaprabhāvitaiḥ ।। tatra svabhāvikaḥ kāyo buddhānāṃ pañcalakṣaṇaḥ । pañcākāraguṇopeto veditavyaḥ samāsataḥ ।। asaṃskṛtamasaṃbhinnamantadvayavivarjitam ।
kleśajñeyasamāpattitrayāvaraṇaniḥsṛtam ।। vaimalyādavikalpatvādyogināṃ gocaratvataḥ । prabhāsvaraṃ viśuddhaṃ ca dharmadhātoḥ svabhāvataḥ ।। aprameyairasaṃkhyeyairacintyairasamairguṇaiḥ । viśuddhipāramīprāptairyuktaṃ svābhāvikaṃ vapuḥ ।।
udāratvādagaṇyatvāt tarkasyāgocaratvataḥ । kaivalyādvāsanocchitteraprameyādayaḥ kramāt ।। vicitradharmasaṃbhogarūpadharmāvabhāsataḥ । karuṇāśuddhiniṣyandasattvārthāsraṃsanatvataḥ ।।
nirvikalpaṃ nirābhogaṃ yathābhiprāyapūritaḥ । cintāmaṇiprabhāvarddheḥ sāṃbhogasya vyavasthitiḥ ।। deśane darśane kṛtyāsraṃsane anabhisaṃskṛtau । atatsvabhāvākhyāne ca citratoktā ca pañcadhā ।।
raṅgapratyayavaicitryādatadbhāvo yathā maṇeḥ । sattvapratyayavaicitryādatadbhāvastathā vibhoḥ ।। mahākaruṇayā kṛtsnaṃ lokamālokya lokavit । dharmakāyādaviralaṃ nirmāṇaiścitrarūpibhiḥ ।।
jātakānyupapattiṃ ca tuṣiteṣu cyutiṃ tataḥ । garbhā[va]kramaṇaṃ janma śilpasthānāni kauśalam ।। antaḥpuraratikrīḍāṃ naiṣkramyaṃ duḥkhacārikām । bodhimaṇḍopasaṃkrāntiṃ mārasainyapramardanam ।। saṃbodhiṃ dharmacakraṃ ca nirvāṇādhigamakriyām ।
kṣetreṣvapariśuddheṣu darśayatyā bhavasthite ।। anityaduḥkhanairātmyaśāntiśabdairupāyavit । udvejya tribhavāt sattvān pratārayati nirvṛttau ।। śāntimārgāvatīrṇāśca prāpyanirvāṇasaṃjñinaḥ ।
saddharmapuṇḍarīkādidharmatattvaprakāśanaiḥ ।। pūrvagrahānnivartyaitān prajñopāyaparigrahāt । paripācyottame yāne vyākarotyagrabodhaye ।। saukṣmyāt prabhāvasaṃpatterbālasārthātivāhanāt ।
gāmbhīryau dāryamāhatmyameṣu jñeyaṃ yathākramam ।। prathamo dharmakāyo atra rūpakāyau tu paścimau । vyomni rūpagatasyeva prathame antyasya vartanam ।। tasyaiva kāyatrayasya jagaddhitasukhādhānavṛttau nityārthamārabhya ślokaḥ ।
hetvānantyāt sattvadhātvakṣayatvāt kāruṇyaddhirjñānasaṃpattiyogāt । dharmaiśvaryānmṛtyumārāvabhaṅgān naiḥsvā bhāvyācchāśvato lokanāthaḥ ।। asya piṇḍārthaḥ ṣaḍbhiḥ ślokairveditavyaḥ । kāyajīvitabhogānāṃ tyāgaiḥ saddharmasaṃgrahāt । sarvasattvahitāyādipratijñottaraṇatvataḥ ।।
buddhatve suviśuddhāyāḥ karuṇāyāḥ pravṛttitaḥ । ṛddhipādaprakāśācca tairavasthānaśaktitaḥ ।। jñānena bhavanirvāṇadvayagrahavimuktitaḥ । sadācintyasamādhānasukhasaṃpattiyogataḥ ।।
loke vicarato lokadharmairanupalepataḥ । śamāmṛtapadaprāptau mṛtyumārāpracārataḥ ।। asaṃskṛtasvabhāvasya munerādipraśāntitaḥ । nityamaśaraṇānāṃ ca śaraṇābhyupapattitaḥ ।।
saptabhiḥ kāraṇairādyairnityatā rūpakāyataḥ । paścimaiśca tribhiḥ śāsturnityatā dharmakāyataḥ ।। sa cāyamāśrayaparivṛttiprabhāvitastathāgatānāṃ prāptinayo acintyanayenānugantavya iti । acintyārthamārabhya ślokaḥ । avākyavattvāt paramārthasaṃgrahādatarkabhūmerupamanivṛttitaḥ । niruttaratvādbhavaśāntyanudgrahādacintya āryairapi buddhagocaraḥ ।।
asya piṇḍārthaścaturbhiḥ ślokairveditavyaḥ । acintyo anabhilāpyatvādalāpyaḥ paramārthataḥ । paramārtho apratavaryatvādatarkyo vyanumeyataḥ ।। vyanumeyo anuttaratvādānuttaryamanudgrahāt ।
anudgraho apratiṣṭhānādaguṇadoṣāvikalpanāt ।। pañcabhiḥ kāraṇaiḥ saukṣmyādicintyo dharmakāyataḥ । ṣaṣṭhenātattvabhāvitvādacintyo rūpakāyataḥ ।। anuttarajñānamahākṛpādibhirguṇairacintyā guṇapāragā jināḥ ।
ataḥ kramo antyo ayamapi svayaṃbhuvo abhiṣekalabdhā na maharṣayo viduriti ।। iti ratnagotravibhāge mahāyānottaratantraśāstre bodhyadhikāro nāma dvitīyaḥ paricchedaḥ ।। uktā nirmalā tathatā । ye tadāśritā maṇiprabhāvarṇasaṃsthānavadabhinnaprakṛtayo aśāntarnimalā guṇāsta idānīṃ vaktavyā iti । anantaraṃ buddhaguṇavibhāgamārabhya ślokaḥ । svārthaḥ parārthaḥ paramārthakāyastadāśritā saṃvṛtikāyatā ca ।
phalaṃ visaṃyogavipākabhāvādetaccatuḥ ṣaṣṭiguṇaprabhedam ।। kimuktaṃ bhavati । ātmasaṃpattyadhiṣṭhānaṃ śarīraṃ pāramārthikam । parasaṃpattyadhiṣṭhānamṛṣeḥ sāṃketikaṃ vapuḥ ।।
visaṃyogaguṇaryuktaṃ vapurādyaṃ balādibhiḥ । vaipākikairdvitīyaṃ tu mahāpuruṣalakṣaṇaiḥ ।। ataḥ paraṃ ye ca balādayo yathā cānugantavyāstathatāmadhikṛtya granthaḥ । balatvamajñānavṛteṣu vajravadviśāradatvaṃ pariṣatsu siṃhavat ।
tathāgatāveṇikatāntarīkṣavan munerdvidhādarśanamambucandravat ।। balānvita iti । sthānāsthāne vipāke ca karmaṇāmindriyeṣu ca । dhātuṣvapyadhimuktau ca mārge sarvatragāmini ।।
dhyānādikleśavaimalye nivāsānusmṛtāvapi । divye cakṣuṣi śāntau ca jñānaṃ daśavidhaṃ balam ।। vajravaditi । saṃkleśavyavadāna indriyagaṇe pūrve nivāsasmṛtau । prākāradrumabhedanaprakiraṇacchedādvalaṃ vajravat ।।
caturveśāradyaprāpta iti । sarvadharmābhisaṃbodhe vivandhapratiṣedhane । mārgākhyāne nirodhāptau vaiśāradyaṃ caturvidham ।। dheye vastuni hānikāraṇakṛteḥ sevye vidhau sevanāt ।
āryāṇāṃ svaparārthasatyakathanādastambhitatvaṃ kvacit ।। siṃhavaditi । nityaṃ vanānteṣu yathā mṛgendro nirbhīranuttastagatirmṛgebhyaḥ । munīndrasiṃho api tathā gaṇeṣu svastho nirāsthaḥ sthiravikramasthaḥ ।। aṣṭadaśāveṇikabuddhadharmasamanvāgata iti ।
skhalitaṃ ravitaṃ nāsti śāsturna muṣitā smṛtiḥ । na cāsamāhitaṃ cittaṃ nāpi nānatvasaṃjñitā ।। nopekṣāpratisaṃkhyāya hānirna cchandavīryataḥ । smṛtiprajñāvimuktibhyo vimuktijñānadarśanāt ।।
jñānapūrvaṃgamaṃ karma tryadhvajñānamanāvṛtam । ityete aṣṭādaśānye ca gurorāveṇikā guṇāḥ ।। saṃjñā na svarasādhyupekṣaṇamṛṣerhānirna ca cchandataḥ । mukti jñānanirdaśanācca nikhilajñeyārthasaṃdarśanāt ।।
sarvajñānupurojavānuparivartyartheṣu karmatrayaṃ triṣvadhvasvaparāhata suvipulajñānapravṛttirdhruvam । ityeṣā jinatā mahākaruṇayā yuktāvabuddhā jinair yadbodhājjagati pravṛttamabhayadaṃ saddharmacakraṃ mahat ।। ākāśavaditi । ye cānāvaraṇādilakṣaṇaguṇā vyomno na te rūpiṣu । buddhāveṇikatā na cāśvapi punarlokeṣu sādhāraṇā ।।
dvātriṃśanmahāpuruṣalakṣaṇarūpadhārīti । supratiṣṭhitacakrāṅkavyāyatotsaṅgapādatā । dīrghāṅgulikatā jālapāṇipādāvanaddhatā ।। tvaṅ mṛduśrītaruṇatā saptotsadaśarīratā ।
eṇeyajaṅghatā nāgakośavadvastiguhyata ।। siṃhapūrvārdhakāyatvaṃ nirantaracitāṃśatā । saṃvṛttaskandhatā vṛttaślakṣṇānunnāmabāhutā ।। pralambabāhutā śuddhaprabhāmaṇḍalagātratā । kambugrīvatvamamalaṃ mṛgendrahanutā samā ।।
catvāriṃśaddaśanatā svacchāviraladantatā । viśuddhasamadantatvaṃ śuklapravaradaṃṣṭratā ।। prabhūtajivhatānantācintyarasarasāgratā । kalaviṅkarutaṃ brahmasvaratā ca svayaṃbhuvaḥ ।।
nīlotpalaśrīvṛṣapakṣmanetrasitāmalorṇoditacāruvaktraḥ । uṣṇīṣaśīrṣavyavadātasūkṣmasuvarṇavarṇacchaviragrasattvaḥ ।। ekaikaviśliṣṭamṛdūrdhvadehapradakṣiṇāvartasusūkṣmaromā । mahendranīlāmalaratnakeśo nyagrodhapūrṇadrumamaṇḍalābhaḥ ।।
nārāyaṇasthāmadṛḍhātmabhāvaḥ samantabhadro apratimo maharṣiḥ । dvātriṃśadetānyamitadyutīni narendracinhāni vadanti śāstuḥ ।। dakacandravaditi । vyabhre yathā nabhasi candramaso vibhūtiṃ paśyanti nīlaśaradambumahāhrade ca । saṃbuddhamaṇḍalataleṣu vibhorvibhūtiṃ tadvijjinātmajagaṇā vyavalokayanti ।।
itīmāni daśa tathāgatabalāni catvāri vaiśāradyānyaṣṭādaśāveṇikā buddhadharmā dvātriṃśacca mahāpuruṣalakṣaṇānyakenābhisaṃkṣipya catuḥṣaṣṭirbhavanti । guṇāścaite catuḥṣaṣṭiḥ sanidānāḥ pṛthak pṛthak । veditavyā yathāsaṃkhyaṃ ratnasūtrānusārataḥ ।। eṣāṃ khalu yathoddiṣṭānāmeva catuḥṣaṣṭestathāgataguṇānāmapi yathānupūrvyā vistaravibhāge nirdeśo ratnadārikāsūtrānusāreṇa veditavyaḥ । yatpunareṣu sthāneṣu caturvidhameva yathākramaṃ vajrasiṃhāmvaradakacandrodāharaṇamudāhṛtamasyāpi piṇḍārtho dvādaśabhiḥ ślokairveditavyaḥ ।
nirvedhikatvanirdainyaniṣkaivalyanirīhataḥ । vajrasiṃhāmbarasvacchadakacandranidarśanam ।। balādiṣu balaiḥ ṣaḍbhistribhirekena ca kramāt । sarvajñeyasamāpattisavāsanamaloddhṛteḥ ।।
bhedādvikaraṇācchedādvarmaprākāravṛkṣavat । gurusāradṛḍhābhedyaṃ vajraprakhyamṛṣerbalam ।। guru kasmādyataḥ sāraṃ sāraṃ kasmādyato dṛḍham । dṛḍhaṃ kasmādyato abhedyamabhedyatvācca vajravat ।।
nirbhayatvānnirāsthatvātsthairyādvikramasaṃpadaḥ । parṣadgaṇeṣvaśāradyaṃ munisiṃhasya siṃhavat ।। sarvābhijñatayā svastho viharatyakutobhayaḥ । nirāsthaḥ śuddhasattvebhyo apyātmano asamadarśanāt ।। sthiro nityasamādhānāt sarvadharmeṣu cetasaḥ ।
vikrāntaḥ paramāvidyāvāsabhūmivyatikramāt ।। laukikaśrāvakaikāntacāridhīmatsvayaṃbhuvām । uttarottaradhīsaukṣmyāt pañcadhā tu nidarśanam ।। sarvalokopajīvyatvādbhūmyambvagnyanilopamāḥ ।
laukyalokottarātītalakṣaṇatvānnabhonibhāḥ ।। guṇā dvātriṃśadityete dharmakāyaprabhāvitāḥ । maṇiratnaprabhāvarṇasaṃsthānavadabhedataḥ ।। dvātriṃśallakṣaṇāḥ kāye darśanāhlādakā guṇāḥ ।
nirmāṇadharmasaṃbhogarūpakāyadvayāśritāḥ ।। śuddherdurāntikasthānāṃ loke atha jinamaṇḍale । dvidhā taddarśanaṃ śuddhaṃ vārivyomendubimbavat ।। iti ratnagotravibhāge mahāyānottaratnatraśāstre guṇādhikāro nāma tritīyaḥ paricchedaḥ ।।
uktā vimalā buddhaguṇāḥ । tatkarma jinakriyedānīṃ vaktavyā । sā punaranābhogataścāpraśrabdhitaśca samāsato dvābhyāmākarābhyā pravartata iti । anantaramanābhogāpraśrabdha buddhakāryamārabhya dvau ślokau । vineyadhātau vinayābhyupāye vineyadhātorvinayakriyāyām । taddeśakāle gamane ca nityaṃ vibhoranābhogata eva vṛttiḥ ।। puṇyajñānārkaraśmipravisutavipulānantamadhyāmbarābham ।
kleśajñeyābhrajālaṃ vidhamati karuṇā vāyubhūtā jinānām ।। etayoryathākramaṃ dvābhyāmaṣṭābhiśca ślokaiḥ piṇḍārtho veditavyaḥ । yasya yena ca yāvacca yadā ca vinayakriyā । tadvikalpodayābhāvādanābhogaḥ sadā muneḥ ।।
yasya dhātorvineyasya yenopāyena bhūriṇā । yā vinītikriyā yatra yadā taddeśakālayoḥ ।। niryāṇe tadupastambhe tatphale tatparigrahe । tadāvṛttau taducchittipratyaye cāvikalpataḥ ।।
bhūmayo daśa niryāṇaṃ taddhetuḥ saṃbhṛtidvayam । tatphalaṃ paramā bodhirbodheḥ sattvaḥ parigrahaḥ ।। tadāvṛtiraparyantakleśopakleśavāsanāḥ । karuṇā tatsamudghātapratyayaḥ sārvakālikaḥ ।। sthānāni veditavyāni ṣaḍetāni yathākramam ।
mahodadhiravivyomanidhānāmbudavāyuvat ।। jñānāmbuguṇaratnatvādagrayānaṃ samudravat । sarvasattvopajīvyatvāt saṃbhāradvayamarkavat ।। vipulānantamadhyatvādbodhirākāśadhatuvat ।
samyaksaṃbuddhadharmatvāt sattvadhāturnidhānavat ।। āgantuvyāptyaniṣpa ttestatsaṃkleśo abhrarāśivat । tatkṣiṃptipratyupasthānāt karuṇodvṛttavāyuvat ।। parādhikāraniryāṇāt sattvātmasamadarśanāt ।
kṛtyāparisamāpteśca kriyāpraśrabdhirā bhavāt ।। yadanutpādānirodhaprabhāvitaṃ buddhatvamityuktaṃ tatkathamihāsaṃskṛtādapravṛttilakṣaṇādbuddhatvādanābhogāpratipraśrabdhamā lokādavikalpaṃ buddhakārya pravartata iti । buddhamāhātmyadharmatāmārabhya vimatisaṃdehajātānāmacintyabuddhaviṣayādhimuktisaṃjananārtha tasya māhātmye ślokaḥ । śakradundubhivan meghabrahmārkamaṇiratnavat । pratiśrutirivākāśapṛthivīvat tathāgataḥ ।।
asya khalu sūtrasthānīyasya ślokasya yathākramaṃ pariśiṣṭena granthena vistaravibhāganirdeśo veditavyaḥ । śakrapratibhāsatvāditi । viśuddhavaiḍūryamayaṃ yathedaṃ syānmahītalam । svacchatvāttatra dṛśyeta devendraḥ sāpsarogaṇaḥ ।।
prāsādo vaijayantaśca tadanye ca divaukasaḥ । tadvimānāni citrāṇi tāśca divyā vibhūtayaḥ ।। atha nārīnaragaṇā mahītalanivāsinaḥ । pratibhāsaṃ tamālokya praṇidhiṃ kuryurīdṛśam ।।
adyaiva na cirādevaṃ bhavemastridaśeśvarāḥ । kuśalaṃ ca samādāya varteraṃstadavāptaye ।। pratibhāso ayamityevamavijñāyāpi te bhuvaḥ । cyutvā divyupapadyeraṃstena śuklena karmaṇā ।।
pratibhāsaḥ sa cātyantamavikalpo nirīhakaḥ । evaṃ ca mahatārthena bhuvi syātpratyupasthitaḥ ।। tathā śraddhādivimale śraddhādiguṇabhāvite । sattvāḥ paśyanti saṃbuddhaṃ pratibhāsa svacetasi ।।
lakṣaṇavyañjanopetaṃ vicitreryāpathakriyam । caṅkramyamāṇaṃ tiṣṭhantaṃ niṣaṇṇaṃ śayanasthitam ।। bhāṣamāṇaṃ śivaṃ dharma tūṣṇīṃbhūtaṃ samāhitam । citrāṇi prātihāryāṇi darśayantaṃ mahādyutim ।। taṃ ca dṛṣṭvābhiyujyante buddhatvāya spṛhānvitāḥ ।
taddhetuṃ ca samādāya prāpnuvantīpsitaṃ padam ।। pratibhāsaḥ sa cātyantamavikalpo nirīhakaḥ । evaṃ ca mahatārthena lokeṣu pratyupasthitaḥ ।। svacittapratibhāso ayamiti naivaṃ pṛthagjanāḥ ।
jānantyatha ca tatteṣāmavandhyaṃ bimbadarśanam ।। taddhi darśanamāgamya kramādasminnaye sthitāḥ । saddharmakāyaṃ madhyasthaṃ paśyanti jñānacakṣuṣā ।। vaiḍūryaspaṣṭaśubhrā vimalamaṇiguṇā śrīmatsamatalā ।
utpadyeta krameṇa kṣitiguṇavigamādastaṃ punariyāt ।। puṣpādīni kṣipeyuḥ praṇihitamanaso nārīnaragaṇāḥ । citrāṇyutpādayanti pramuditamanasastadvajjinasutāḥ ।। yathaiva vaiḍūryamahītale śucau surendrakāyapratibimbasaṃbhavaḥ ।
tathā jagaccittamahītale śucau munīndrakāyapratibimbasaṃbhavaḥ ।। bimbodayavyayamanāvilatāvilasvacittapravartanavaṃśājjagati pravṛttam । lokeṣu yadvadavabhāsamupaiti bimbaṃ tadvanna tatsaditi nāsaditi prapaśyet ।। devadundubhivaditi । yathaiva divi devānāṃ pūrvaśuklānubhāvataḥ ।
yatnasthānamanorūpavikalparahitā satī ।। anityaduḥkhānairātmyaśāntaśabdaiḥ pramādinaḥ । codayatyamarān sarvānasakṛddevadundubhiḥ ।। vyāpya buddhasvaraṇaivaṃ vibhurjagadaśeṣataḥ ।
dharma diśati bhavyebhyo yatnādirahito api san ।। dharmodāharaṇaṃ munerapi tathā loke svakarmodbhavam । yadvat tadvadṛte catuṣṭayamayaṃ dharmaḥ sa śāntyāvahaḥ ।। dundubhyāḥ śabdahetuprabhavamabhayadaṃ yadvat surapure ।
dhyānārūpyādihetuprabhavamapi tathā loke nigaditam ।। kasmādiha dharmadundubhirevādhikṛtā na tadanye divyāstūryaprakārāḥ । te api hi divaukasāṃ pūrvakṛtakuśalakarmavaśādaghaṭṭitā eva divyaśravaṇamanoharaśabdamanuruvanti । taistathāgataghoṣasya catuḥprakāraguṇavaidharmyāt । tatpunaḥ katamat । tadyathā prādeśikatvamahitatvamasukhatvamanairyāṇikatvamiti । dharmadundubhyāḥ punaraprādeśikatvamaśeṣapramattadevagaṇasaṃcodanatayā ca tatkālānatikramaṇatayā ca paridīpitam । hitatvamasurādiparacakropadravabhayaparitrāṇatayā cāpramādasaṃniyojanatayā ca । sukhatvamasatkāmaratisukhavivecanatayā ca dharmārāmaratisukhopasaṃharaṇatayā ca । nairyāṇikatvamanityaduḥkhaśūnyānātmaśabdoccāraṇatayā ca sarvopadravopāyāsopaśāntikaraṇatayā ca paridīüpitam । ebhiḥ samāsataścaturbhirākārairdharmadundubhisādharmyeṇa buddhasvaramaṇḍalaṃ viśiṣyata iti । buddhasvaramaṇḍalaviśeṣaṇaślokaḥ । sārvajanyo hitasukhaḥ prātihāryatrayānvitaḥ । munerghoṣo yato divyatūryebhyo ato viśiṣyate ।।
eṣāṃ khalu caturṇāmākārāṇāṃ yathāsaṃkhyameva caturbhiḥ ślokaḥ samāsanirdeśo veditavyaḥ । śabdā mahānto divi dundubhīnāṃ kṣitisthiteṣu śravaṇaṃ na yānti । saṃsārapātālagateṣu loke saṃbuddhatūryasya tu yāti śabdaḥ ।। bahvyo amarāṇāṃ divi tūryakoṭyo nadanti kāmajvalanābhivṛddhau ।
ekastu ghoṣaḥ karuṇātmakānāṃ duḥkhāgnihetupraśampravṛttaḥ ।। śubhā manojñā divi tūryanisvanā bhavanti cittoddhativṛddhihetavaḥ । tathāgatānāṃ tu rutaṃ mahātmanāṃ samādhicittārpaṇabhāvavācakam ।। samāsato yatsukhakāraṇaṃ divi kṣitāvanantāsvapi lokadhātuṣu । aśeṣalokaspharaṇāvabhāsanaṃ praghoṣamāgamya tadapyudāhṛtam ।।
kāyavikurvitena daśadigaśeṣalokadhātuspharaṇamṛddhiprātihāryamiti sūcitam । cetaḥparyāyajñānena tatparyāpannaṃ sarvasattvacittacaritagahanāvabhāsanamādeśanāprātihāryam । vāgghoṣodāharaṇena nairyāṇikīṃ pratipadamārabhya tadavavādānuśāsanamanuśāsti prātihāryam । ityevamavyāhatagaterākāśadhātuvadaparicchinnavartino api buddhasvaramaṇḍalasya yanna sarvatra sarvaghoṣopalabdhiḥ prajāyate na tatra buddhasvaramaṇḍalasyāparādha iti । pratyāyanārthamatatprahitānāmātmāparādhe ślokaḥ । na divyaśrotro api śravaṇapathamāyānti nikhilam । prayātyekeṣāṃ tu śravaṇapathamavilaṣṭamanasām ।। meghavaditi ।
prāvṛṭkāle yathā meghaḥ pṛthivyāmabhivarṣati । vāriskandhaṃ nirābhogo nimittaṃ sasyasaṃpadaḥ ।। karuṇāmbudatastadvat saddharmasalilaṃ jinaḥ । jagatkuśalasasyeṣu nirvikalpaṃ pravarṣati ।। loke yathā kuśalakarmapathapravṛtte varṣanti vāyujanitaṃ salilaṃ payodāḥ ।
tadvat kṛpānilajagatkuśalābhivṛddheḥ saddharmavarṣamabhivarṣati buddhameghaḥ ।। bhaveṣu saṃvitkaruṇāvabhṛtkaḥ kṣarākṣarāsaṅganabhastalasthaḥ । samādhidhāraṇyamalāmbugarbho munīndrameghaḥ śubhasasyahetuḥ ।। bhājanavimātratāyām ।
kṣārādisthānayogādatibahurasatāmeti yadvat pṛthivyām । santānasthānabhedādbahuvidharasatāmeti tadvat prajāsu ।। nirapekṣapravṛttau । yānāgre abhiprasannānāṃ madhyānāṃ pratighātinām ।
manuṣyacātakapretasadṛśāṃ rāśayastrayaḥ ।। grīṣmānte ambudhareṣvasatsu manujā vyomnyapracārāḥ khagā varṣāsvapyativarṣaṇaprapatanātpretāḥ kṣiptau duḥkhitāḥ । aprādurbhavanodaye api karuṇāmeghābhradharmāmbhaso dharmākāṅkṣiṇi dharmatāpratihate loke ca saivopamā ।। sūkṣmaprāṇakaśailadeśagamikānnāpekṣate toyadaḥ । tadvat kleśagatāndṛṣtyanuśayānnāpekṣate sarvathā ।।
duḥkhāgnipraśamane । mārgaḥ pañcavidhe ca vartmani sukhaṃ noccārasaugandhyavat । tacchāntyai ca sṛjan kṛpājaladharaḥ saddharmavarṣaṃ mahat ।। prājñā nābhilaṣanti devamanujeṣvaiśvaryamapyuttamam ।
duḥkhaṃ heturayaṃ nirodha iti ca jñānena saṃprekṣaṇāt ।। vyādhirjñeyo vyādhihetuḥ praheyaḥ svāsthyaṃ prāpyaṃ bheṣajaṃ sevyamevam । duḥkhaṃ hetustannirodho atha mārgo jñeyaṃ heyaḥ sparśitavyo niṣevyaḥ ।। mahābrahmavaditi ।
sarvatra devabhavane brāhmyādavicalan padāt । pratibhāsaṃ yathā brahmā darśayatyaprayatnataḥ ।। tadvanmuniranābhogānnirmāṇaiḥ sarvadhātuṣu । dharmakāyādavicalan bhavyānāmeti darśanam ।।
devāḥ paśyanti cainaṃ viṣayaratiharaṃ darśanaṃ tacca teṣām । bhavyāḥ paśyanti śaśvatsakalamalaharaṃ darśanaṃ tacca teṣām ।। tasyaiva pūrvapraṇidhānayogān marudgaṇānāṃ ca śubhānubhāvāt । brahmā yathā bhāsamupaityayatnān nirmāṇakāyena tathā svayaṃbhūḥ ।।
anābhāsagamane । ratikrīḍāraṇyapravicaraṇamārapramathanam । nidarśyādhanyānāṃ nayanapathamabhyeti na muniḥ ।। sūryavaditi ।
sūrye yathā tapati padmagaṇaprabuddhirekatra kālasamaye kumudaprasuptiḥ । buddhiprasuptiguṇadoṣavidhāvakalpaḥ sūryo ambujeṣvatha ca tadvadihāryasūryaḥ ।। dvividhaḥ sattvadhāturavineyo vineyaśca । tatra yo vineyastamadhikṛtya padmopamatā svacchajalabhājanopamatā ca । nirvikalpo yathādityaḥ kamalāni svaraśmibhiḥ । bodhatyekamuktābhiḥ pācayatyaparāṇyapi ।।
saddharmakiraṇairevaṃ tathāgatadivākaraḥ । vineyajanapadmeṣu nirvikalpaḥ pravartate ।। dharmarūpaśarīrābhyāṃ bodhimaṇḍāmbaroditaḥ । jagatspharati sarvajñadinakṛjjñānaraśmibhiḥ ।।
yataḥ śucini sarvatra vineyasalilāśaye । ameyasugatādityapratibimbodayaḥ sakṛt ।। evamavikalpatve api sati buddhānāṃ trividhe sattvarāśau darśanādeśanāpravṛttikramamadhikṛtya śailopamatā । sadā sarvatra visṛte dharmadhātunabhastale । buddhasūrye vineyādritannipāto yathārhataḥ ।।
udita iha samantāllokamābhāsya yadvat pratatadaśaśatāṃśuḥ saptasaptiḥ krameṇa । pratapati varamadhyanyūnaśaileṣu tadvat pratipati jinasūryaḥ sattvarāśau krameṇa ।। prabhāmaṇḍalaviśeṣaṇe । nāpyajñānatamo'ndhakāragahanajñeyārthasaṃdarśanam ।
bhāsante karuṇātmakā jagati tu jñeyārthasaṃdarśakāḥ ।। paśyantyarthamanarthajālavigamaṃ vindanti taddarśanāt । buddhārkaprabhayāvabhāsitadhiyaḥ paśyantyadṛṣṭaṃ padam ।। cintāmaṇivaditi ।
yugapadgocarasthānāṃ sarvābhiprāyapūraṇam । kurute nirvikalpo api pṛthak cintāmaṇiryathā ।। buddhacintāmaṇiṃ tadvat sametya pṛthagāśayāḥ । śṛṇvanti dharmatāṃ citrāṃ na kalpayati tāṃśca saḥ ।।
yathāvikalpaṃ maṇiratnamīpsitaṃ dhanaṃ parebhyo visṛjatyayatnataḥ । tathā muniryatnamṛte yathārhataḥ parārthamātiṣṭhati nityamā bhavāt ।। durlabhaprāptabhāvāstathāgatā iti । jalanidhigataṃ pātālasthaṃ yataḥ spṛhayanti tam । manasi vividhakleśagraste tathāgatadarśanam ।।
pratiśrutkāśabdavaditi । pratiśrutkārutaṃ yadvat paravijñaptisaṃbhavam । nirvikalpamanābhogaṃ nādhyātmaṃ na bahiḥ sthitam ।। tathāgatarutaṃ tadvat paravijñaptisaṃbhavam ।
nirvikalpamanābhogaṃ nādhyātmaṃ na bahiḥ sthitam ।। ākāśavaditi । niṣkiṃcane nirābhāse nirālambe nirāśraye । cakṣuṣpathavyatikrānte apyarūpiṇyanidarśane ।।
yathā nimnonnataṃ vyomni dṛśyate na ca tattathā । buddheṣvapi tathā sarva dṛśyate na ca tattathā ।। pṛthivīvaditi । sarve mahīruhā yadvadavikalpāṃ vasuṃdharām ।
niśritya vṛddhiṃ vairūḍhiṃ vaipulyamupayānti ca ।। saṃbuddhapṛthivīmevamavikalpāmaśeṣataḥ । jagatkuśalamūlāni vṛddhimāśritya yānti hi ।। udāharaṇānāṃ piṇḍārthaḥ ।
na prayatnamṛte keściddṛṣṭaḥ kurvan kriyāmataḥ । vineyasaṃśayacchittyai navadhoktaṃ nidarśanam ।। sūtrasya tasya nāmnaiva dipitaṃ tatprayojanam । yatraite nava dṛṣṭāntā vistareṇa prakāśitāḥ ।।
etacchratamayodārajñānālokādyalaṃkṛtāḥ । dhīmanto avatarantyāśu sakalaṃ buddhagocaram ।। ityartha śakravaiḍūryapratibimbādyudāhṛtiḥ । navadhodāhṛtā tasmintatpiṇḍārtho avadhāryate ।।
darśanādeśanā vyāptirvikṛtirjñānaniḥsṛtiḥ । manovākkāyaguhyāni prāptiśca karuṇātmanām ।। sarvābhogaparispandapraśāntā nirvikalpikāḥ । dhiyo vimalavaiḍūryaśakrabimbodayādivat ।।
pratijñābhogaśāntatvaṃ heturdhīnirvikalpatā । dṛṣṭāntaḥ śakrabimbādiḥ prakṛtārthasusiddhaye ।। ayaṃ ca prakṛto atrārtho navadhā darśanādikam । janmāntardhimṛte śāsturanābhogāt pravartate ।।
etamevārthamadhikṛtyodāharaṇasaṃgrahe catvāraḥ ślokāḥ । yaḥ śakravaddundubhivat payodavad brahmārkacintāmaṇirājaratnavat । pratiśrutivyomamahīvadā bhavāt parārthakṛdyatnamṛte sa yogavit ।। surendraratnapratibhāsadarśanaḥ sudaiśiko dundubhivad vibho rutam ।
vibhurmahājñānakṛpābhramaṇḍalaḥ spharatyanantaṃ jagadā bhavāgrataḥ ।। anāsravādbrahmavadacyutaḥ padādanekadhā darśanameti nirmitaiḥ । sadārkavajjñānaviniḥsṛtadyutirviśuddhacintāmaṇiratnamānasaḥ ।। gaganamiva śarīraṃ vyāpyarūpi dhruvaṃ ca ।
jagata iha samantādāspa daṃ buddhabhūmiḥ ।। kathaṃ punaranenodāharaṇanirdeśena satatamanutpannā aniruddhāśca buddhā bhagavanta utpadyamānā nirudhyamānāśca saṃdṛśyante sarvajagati caiṣāmanābhogena buddhakāryāpratipraśrabdhieriti paridīpitam । śubhaṃ vaiḍūryavaccitte buddhadarśanahetukam । tadviśuddhirasaṃhāryaśraddhendriyavirūḍhitā ।।
śubhodayavyayāddhuddhaṃpratibimbodayavyayaḥ । munirnodeti na vyeti śakravaddharmakāyataḥ ।। ayatnāt kṛtyamityevaṃ darśanādi pravartate । dharmakāyādanutpādānirodhādā bhavasthiteḥ ।। ayameṣāṃ samāsārtha aupamyānāṃ kramaḥ punaḥ ।
pūrvakasyottareṇokto vaidharmyaparihārataḥ ।। buddhatvaṃ pratibimbābhaṃ tadvanna ca na ghoṣavat । devadundubhivat tadvanna ca no sarvathārthakṛt ।। mahāmeghopamaṃ tadvanna ca no sārthabījavat ।
mahābrahmopamaṃ tadvanna ca nātyantapācakam ।। sūryamaṇḍalavat tadvanna nātyanta tamo apaham । cintāmaṇinibhaṃ tadvanna ca no durlabhodayam ।। pratiśrutkopamaṃ tadvanna ca pratyayasaṃbhavam ।
ākāśasadṛśaṃ tadvanna ca śuklāspadaṃ ca tat ।। pṛthivīmaṇḍalaprakhyaṃ tatpratiṣṭhāśrayatvataḥ । laukyalokottarāśeṣajagatkuśalasaṃpadam ।। buddhānāṃ bodhimāgamya lokottarapathodayāt । śuklakarmapathadhyānāpramāṇārūpyasaṃbhava iti ।।
iti ratnagotravibhāge mahāyānottaratantraśāstre tathāgatakṛtyakriyādhikāraścaturthaḥ paricchedaḥ ślokārthasaṃgrahavyākhyānataḥ samāptaḥ ।। buddhadhāturbuddhabodhirbuddhadharmā buddhakṛtyam । gocaro ayaṃ nāyakānāṃ śuddhasattvairapyacintyaḥ ।। iha jinaviṣaye adhimuktabuddhirguṇagaṇabhājanatāmupaiti dhīmān ।
abhibhavati sa sarvasattvapuṇyaprasavamacintyaguṇābhilāṣayogāt ।। buddhakṣetrarajaḥsamānyaharaho dharmeśvarebhyaḥ sadā । tasmāddānamayācchuṃbhādbahutaraṃ puṇyaṃ samāsādayet ।। dhīmān bodhimanuttarāmabhilaṣan kalpānanekānapi ।
tasmācchīlamayācchubhādbahutaraṃ puṇyaṃ samāsādayet ।। divyabrahma vihārapāramigataḥ saṃbodhyupāyācyutaḥ । tasmāddhyānamayācchubhādbahutaraṃ puṇyaṃ samāsādayet ।। dānaṃ bhogānāvahatyevaḥ yasmācchīlaṃ svargaṃ bhāvanā kleśahānim । prajñā kleśajñeyasarvaprahāṇaṃ sātaḥ śreṣṭhā heturasyāḥ śravo ayam ।।
eṣā ślokānāṃ piṇḍārtho navabhiḥ ślokairveditavyaḥ । āśraye tatparāvṛttau tadguṇeṣvarthasādhane । caturvidhe jinajñānaviṣaye asmin yathodite ।। dhimānastitvaśaktatvaguṇavattvā dhimuktitaḥ ।
tathāgatapadaprāptibhavyatāmāśu gacchati ।। astyasau viṣayo acintyaḥ śakyaḥ prāptuṃ sa mādṛśaiḥ । prāpta evaṃguṇaścāsāviti śraddhādhimuktitaḥ ।। chandavīryasmṛtidhyānaprajñādiguṇabhājanam ।
bodhicittaṃ bhavatyasya satataṃ pratyapasthitam ।। taccittapratyupasthānādavivartyo jinātmajaḥ । puṇyapāramitāpūripariśuddhiṃ nigacchati ।। puṇyaṃ pāramitāḥ pañca tredhā tadavikalpanāt ।
tatpūriḥ pariśuddhistu tad vipakṣaprahāṇataḥ ।। dānaṃ dānamayaṃ puṇyaṃ śīlaṃ śīlamayaṃ smṛtam । dve bhāvanāmayaṃ kṣāntidhyāne vīryaṃ tu sarvagam ।। trimaṇḍalavikalpo yastajjñeyāvaraṇaṃ matam । mātsaryādivipakṣo yastat kleśāvaraṇaṃ matam ।।
etatprahāṇahetuśca nānyaḥ prajñāmṛte tataḥ । śreṣṭhā prajñā śrutaṃ cāsya mūlaṃ tasmācchrutaṃ param ।। itīdamāptāgamayuktisaṃśrayādudāhṛtaṃ kevalamātmaśuddhaye । dhiyādhimuktyā kuśalopasaṃpadā samanvitā ye tadanugrahāya ca ।।
pradīpavidyunmaṇicandrabhāskarān pratītya paśyanti yathā sacakṣuṣaḥ । mahārthadharmapratibhāprabhākaraṃ muniṃ pratītyedamudāhṛtaṃ tathā ।। yadarthavaddharmapadopasaṃhitaṃ tridhātusaṃkleśani barhaṇa vacaḥ । bhavecca yacchāntyanuśaṃsadarśakaṃ taduktamārṣaṃ viparītamanyathā ।।
yatsyādavikṣiptamanobhiruktaṃ śāstāramekaṃ jinamuddiśadbhiḥ । mokṣāptisaṃbhārapathānukūlaṃ mūrdhnā tadapyārṣamiva pratīcchet ।। sarvajñaḥ sakalaṃ sa veda vidhivattattvaṃ paraṃ nāparaḥ । saddharmapratibādhanaṃ hi tadapi syānnīti bhedānmuneḥ ।। sarvaḥ so abhiniveśadarśanakṛtaḥ kleśo vimūḍhātmanām ।
śuddhaṃ vastramupaiti raṅgavikṛtiṃ na snehapaṅkāṅkitam ।। saddharmavyasanāvṛtātmakatayā neyārthatattvagrahāt । ārāddharmabhṛtāṃ ca hīnarucayo dharmān kṣipantyarhatām ।। bhetavyaṃ viduṣāmatīva tu yathā gambhīradharmakṣateḥ ।
taddhetorna punarvrajedatibhayāmāvīcikānāṃ gatim ।। mātāpitrarihadvadhācaraṇakṛt saṃghāgrabhettā naraḥ । dharme yasya tu mānasaṃ pratihataṃ tasmai vimuktiḥ kutaḥ ।। vyākṛtyārthapadāni sapta vidhivadyat puṇyamāptaṃ mayā ।
dṛṣṭvā cāmaladharmacakṣurudayādbodhiṃ parāmāpnuyāt ।। eṣāmapi daśānāṃ ślokānāṃ piṇḍārthastribhiḥ ślokairveditavyaḥ । yataśca yannimittaṃ ca yathā ca yadudāhṛtam । yanniṣyandaphalaṃ ślokaiścaturbhiḥ paridīpitam ।।
ātmasaṃrakṣaṇopāyo dvābhyāmekena ca kṣateḥ । hetuḥ phalamatha dvābhyāṃ ślokābhyāṃ paridīpitam ।। saṃsāramaṇḍalakṣāntirbodhiprāptiḥ samāsataḥ । dvidhā dharmārthavādasya phalamantena darśitam ।।
iti ratnagotravibhāge mahāyānottaratantraśāstre anuśaṃsādhikāro nāma pañcamaḥ paricchedaḥ ślokārthasaṃgrahavyākhyānataḥ samāptaḥ ।।