akāro vāsudevaḥ syād ākāraś ca pitāmahaḥ । pūjāyām api māṅgalye ākāraḥ parikīrttitaḥ ।। ikāro ucyate kāmo lakṣmī rīkāra ucyate । ukāraḥ śaṅkaraḥ prokta ūkāraś cāpi rakṣaṇe ।।
ṛkāro devamātā syād ṝkāro danujaprasūḥ । ḷkāro devayoniḥ syāl ḹr mātā sadbhir ucyate ।। ekāraḥ kathito viṣṇur aikāraś ca maheśvaraḥ । okāras tu bhaved brahmā aukāro rudra ucyate ।।
aṃ syāc ca paramaṃ brahma aḥ syād devo maheśvaraḥ । kaḥ prajāpatir uddiṣṭo ko vāyur iti śabditaḥ ।। kaś cātmā ca samākhyātaḥ kaḥ prakāśa udāhṛtaḥ । kaṃ śiro jalam ākhyātaṃ kaṃ sukhaṃ ca prakīrtitam ।।
pṛthivyāṃ kuḥ samākhyātā kutsāyāṃ kuḥ prakīrtitaḥ । kham indriyaṃ samākhyātaṃ kham ākāśam udāhṛtam ।। khaṃ svarge ca samākhyātaṃ khaṃ sarpe ca prakīrtitaṃ । tathā śvabhre ca khaṃ prāhuḥ khaṃ śūnye ca prakīrttitam ।।
go gaṇapatir uddiṣṭo go gandharvaḥ prakīrttitaḥ । gaṃ gītaṃ gā ca gāthā syād gaur dhenur gauḥ sarasvatī ।। gaur mātāpi samuddiṣṭā pṛthivyāṃ gauḥ prakīrttitā । gho ghaṇṭāyāṃ samākhyātaḥ kiṅkiṇī ghā prakīrttitā ।।
upamā ghā samākhyātā kusvare ghuḥ prakīrttitaḥ । hanane ghā samākhyātā gandhane ghaḥ prakīrttitaḥ ।। ṅakāro bhairavaḥ khyāto ṅakāro viṣaye smṛtaḥ । cakāraś candramāḥ khyātas taskaraś ca prakīrttitaḥ ।।
nirmalaṃ chaṃ samākhyātaṃ taraṇī chaḥ prakīrttitaḥ । chedane chaḥ samākhyāto vidvadbhiḥ śabdakovidaiḥ ।। vegite jaḥ samākhyāto jaghane jaḥ prakīrttitaḥ । jetā ca jaḥ samākhyātaḥ prasiddhaiḥ śabdakovidaiḥ ।।
jhaṃjhāvāte jhakāraḥ syān naṣṭe jhaḥ samudāhṛtaḥ । ñakāro gāyane prokto ñakāro ghargharadhvanau ।। ṭaṅkāre ṭaḥ pṛthivyāṃ ṭā ṭo dhvanau ca prakīrtitaḥ । ṭho maheśvara ākhyātaḥ śūnye ca ṭhaḥ prakīrtitaḥ ।।
bṛhaddhvanau ca ṭhaḥ proktas tathā candrasya maṇḍale । ḍakāraḥ śaṅkaraḥ proktas trāsadhvanyoḥ prakīrtitaḥ ।। ḍhakāraḥ kīrtitā ḍhakkā nirguṇe ca dhvanāv api । ṇakāraḥ kīrtito jñāne nirṇaye api prakīrtitaḥ ।।
takāraḥ kathitaś cauraḥ kroḍe pucche prakīrtitaḥ । śiloccaye thakāraḥ syāt thakāro bhayarakṣaṇe ।। daṃ kalatre samākhyātaṃ do dānacchedadhātuṣu । dhaṃ dhane ca dhaneśe dho dhā dhātari nidarśitaḥ ।।
dhiṣaṇā dhīḥ samākhyātā dhūś ca syād bhāracintayoḥ । nakāraḥ sugate bandhe nuḥ stutau ca prakīrtitaḥ ।। netā nīś ca samākhyātas taraṇau nauḥ prakīrtitā । nakāraḥ saugate buddhau stuto sūrye ca kīrtitaḥ ।।
naśabdaḥ svāgate bandhau vṛkṣe sūrye ca kīrtitaḥ । paḥ kuberaḥ samākhyātaḥ paścime ca prakīrtitaḥ ।। pavane paḥ samākhyātaḥ pāḥ pāne pāś ca pātari । kaphe vāte phakāraḥ syāt tathāhvāne prakīrtitaḥ ।।
jhaṃjhāvāte phakāraḥ syād akṣare ca prakīrtitaḥ । kope phiś ca samākhyātas tathā niṣphalabhāṣaṇe ।। vakṣaḥsthale ca baḥ prokto gadāyāṃ samudāhṛtaḥ । nakṣatraṃ bhaṃ budhaiḥ proktaṃ bhramare bhaḥ prakīrtitaḥ ।।
bhā dīptir api bhūr bhūmir bhīr bhayaṃ kathitā budhaiḥ । maḥ śivaś candramā vedhā mā ca lakṣmīḥ prakīrtitā ।।