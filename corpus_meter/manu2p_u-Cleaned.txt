manum ekāgram āsīnam abhigamya maharṣayaḥ । pratipūjya yathānyāyam idaṃ vacanam abruvan ।। bhagavan sarvavarṇānāṃ yathāvad anupūrvaśaḥ । antaraprabhavānāṃ ca dharmān no vaktum arhasi ।।
tvam eko hy asya sarvasya vidhānasya svayaṃbhuvaḥ । acintyasyāprameyasya kāryatattvārthavit prabho ।। sa taiḥ pṛṣṭas tathā samyag amitaujā mahātmabhiḥ । pratyuvācārcya tān sarvān maharṣīñ śrūyatām iti ।।
āsīd idaṃ tamobhūtam aprajñātam alakṣaṇam । apratarkyam avijñeyaṃ prasuptam iva sarvataḥ ।। tataḥ svayaṃbhūr bhagavān avyakto vyañjayann idam । mahābhūtādi vṛttaujāḥ prādur āsīt tamonudaḥ ।।
yo asāv atīndriyagrāhyaḥ sūkṣmo avyaktaḥ sanātanaḥ । sarvabhūtamayo acintyaḥ sa eva svayam udbabhau ।। so abhidhyāya śarīrāt svāt sisṛkṣur vividhāḥ prajāḥ । apa eva sasarjādau tāsu vīryam avāsṛjat ।।
tad aṇḍam abhavad dhaimaṃ sahasrāṃśusamaprabham । tasmiñ jajñe svayaṃ brahmā sarvalokapitāmahaḥ ।। āpo narā iti proktā āpo vai narasūnavaḥ । tā yad asyāyanaṃ pūrvaṃ tena nārāyaṇaḥ smṛtaḥ ।।
yat tat kāraṇam avyaktaṃ nityaṃ sadasadātmakaṃ । tadvisṛṣṭaḥ sa puruṣo loke brahmeti kīrtyate ।। tasminn aṇḍe sa bhagavān uṣitvā parivatsaram । svayam evātmano dhyānāt tad aṇḍam akarod dvidhā ।।
tābhyāṃ sa śakalābhyāṃ ca divaṃ bhūmiṃ ca nirmame । madhye vyoma diśaś cāṣṭāv apāṃ sthānaṃ ca śāśvataṃ ।। udbabarhātmanaś caiva manaḥ sadasadātmakam । manasaś cāpy ahaṃkāram abhimantāram īśvaram ।।
mahāntam eva cātmānaṃ sarvāṇi triguṇāni ca । viṣayāṇāṃ grahītṝṇi śanaiḥ pañcendriyāṇi ca ।। teṣāṃ tv avayavān sūkṣmān ṣaṇṇām apy amitaujasām । saṃniveśyātmamātrāsu sarvabhūtāni nirmame ।।
yan mūrtyavayavāḥ sūkṣmās tānīmāny āśrayanti ṣaṭ । tasmāc charīram ity āhus tasya mūrtiṃ manīṣiṇaḥ ।। tad āviśanti bhūtāni mahānti saha karmabhiḥ । manaś cāvayavaiḥ sūkṣmaiḥ sarvabhūtakṛd avyayam ।।
teṣām idaṃ tu saptānāṃ puruṣāṇāṃ mahaujasām । sūkṣmābhyo mūrtimātrābhyaḥ saṃbhavaty avyayād vyayam ।। ādyādyasya guṇaṃ tv eṣām avāpnoti paraḥ paraḥ । yo yo yāvatithaś caiṣāṃ sa sa tāvad guṇaḥ smṛtaḥ ।।
sarveṣāṃ tu sa nāmāni karmāṇi ca pṛthak pṛthak । vedaśabdebhya evādau pṛthak saṃsthāś ca nirmame ।। karmātmanāṃ ca devānāṃ so asṛjat prāṇināṃ prabhuḥ । sādhyānāṃ ca gaṇaṃ sūkṣmaṃ yajñaṃ caiva sanātanam ।।
agnivāyuravibhyas tu trayaṃ brahma sanātanam । dudoha yajñasiddhyartham ṛgyajuḥsāmalakṣaṇam ।। kālaṃ kālavibhaktīś ca nakṣatrāṇi grahāṃs tathā । saritaḥ sāgarāñ śailān samāni viṣamāni ca ।।
tapo vācaṃ ratiṃ caiva kāmaṃ ca krodham eva ca । sṛṣṭiṃ sasarja caivemāṃ sraṣṭum icchann imāḥ prajāḥ ।। karmaṇāṃ ca vivekārthaṃ dharmādharmau vyavecayat । dvandvair ayojayac cemāḥ sukhaduḥkhādibhiḥ prajāḥ ।।
aṇvyo mātrā vināśinyo daśārdhānāṃ tu yāḥ smṛtāḥ । tābhiḥ sārdham idaṃ sarvaṃ saṃbhavaty anupūrvaśaḥ ।। yaṃ tu karmaṇi yasmin sa nyayuṅkta prathamaṃ prabhuḥ । sa tad eva svayaṃ bheje sṛjyamānaḥ punaḥ punaḥ ।।
hiṃsrāhiṃsre mṛdukrūre dharmādharmāv ṛtānṛte । yad yasya so adadhāt sarge tat tasya svayam āviśat ।। yathā rtuliṅgāny ṛtavaḥ svayam eva rtuparyaye । svāni svāny abhipadyante tathā karmāṇi dehinaḥ ।।
lokānāṃ tu vivṛddhyarthaṃ mukhabāhūrupādataḥ । brāhmaṇaṃ kṣatriyaṃ vaiśyaṃ śūdraṃ ca niravartayat ।। dvidhā kṛtvātmano deham ardhena puruṣo abhavat । ardhena nārī tasyāṃ sa virājam asṛjat prabhuḥ ।।
tapas taptvāsṛjad yaṃ tu sa svayaṃ puruṣo virāṭ । taṃ māṃ vittāsya sarvasya sraṣṭāraṃ dvijasattamāḥ ।। ahaṃ prajāḥ sisṛkṣus tu tapas taptvā suduścaram । patīn prajānām asṛjaṃ maharṣīn ādito daśa ।।
marīcim atryaṅgirasau pulastyaṃ pulahaṃ kratum । pracetasaṃ vasiṣṭhaṃ ca bhṛguṃ nāradam eva ca ।। ete manūṃs tu saptān yān asṛjan bhūritejasaḥ । devān devanikāyāṃś ca maharṣīṃś cāmitaujasaḥ ।।
yakṣarakṣaḥpiśācāṃś ca gandharvāpsaraso asurān । nāgān sarpān suparṇāṃś ca pitṝṇāṃś ca pṛthaggaṇam ।। vidyuto aśanimeghāṃś ca rohitendradhanūṃṣi ca । ulkānirghātaketūṃś ca jyotīṃṣy uccāvacāni ca ।।
kinnarān vānarān matsyān vividhāṃś ca vihaṅgamān । paśūn mṛgān manuṣyāṃś ca vyālāṃś cobhayatodataḥ ।। kṛmikīṭapataṅgāṃś ca yūkāmakṣikamatkuṇam । sarvaṃ ca daṃśamaśakaṃ sthāvaraṃ ca pṛthagvidham ।।
evam etair idaṃ sarvaṃ manniyogān mahātmabhiḥ । yathākarma tapoyogāt sṛṣṭaṃ sthāvarajaṅgamam ।। yeṣāṃ tu yādṛṣaṃ karma bhūtānām iha kīrtitam । tat tathā vo abhidhāsyāmi kramayogaṃ ca janmani ।।
paśavaś ca mṛgāś caiva vyālāś cobhayatodataḥ । rakṣāṃsi ca piśācāś ca manuṣyāś ca jarāyujāḥ ।। aṇḍājāḥ pakṣiṇaḥ sarpā nakrā matsyāś ca kacchapāḥ । yāni caivaM prakārāṇi sthalajāny audakāni ca ।।
svedajaṃ daṃśamaśakaṃ yūkāmakṣikamatkuṇam । ūṣmaṇaś copajāyante yac cānyat kiṃ cid īdṛṣam ।। udbhijjāḥ sthāvarāḥ sarve bījakāṇḍaprarohiṇaḥ । oṣadhyaḥ phalapākāntā bahupuṣpaphalopagāḥ ।।
apuṣpāḥ phalavanto ye te vanaspatayaḥ smṛtāḥ । puṣpiṇaḥ phalinaś caiva vṛkṣās tūbhayataḥ smṛtāḥ ।। gucchagulmaṃ tu vividhaṃ tathaiva tṛṇajātayaḥ । bījakāṇḍaruhāṇy eva pratānā vallya eva ca ।।
tamasā bahurūpeṇa veṣṭitāḥ karmahetunā । antaḥsaṃjñā bhavanty ete sukhaduḥkhasamanvitāḥ ।। etadantās tu gatayo brahmādyāḥ samudāhṛtāḥ । ghore asmin bhūtasaṃsāre nityaṃ satatayāyini ।।
evaṃ sarvaṃ sa sṛṣṭvedaṃ māṃ cācintyaparākramaḥ । ātmany antardadhe bhūyaḥ kālaṃ kālena pīḍayan ।। yadā sa devo jāgarti tad evaṃ ceṣṭate jagat । yadā svapiti śāntātmā tadā sarvaṃ nimīlati ।।
tasmin svapiti tu svasthe karmātmānaḥ śarīriṇaḥ । svakarmabhyo nivartante manaś ca glānim ṛcchati ।। yugapat tu pralīyante yadā tasmin mahātmani । tadāyaṃ sarvabhūtātmā sukhaṃ svapiti nirvṛtaḥ ।।
tamo ayaṃ tu samāśritya ciraṃ tiṣṭhati sendriyaḥ । na ca svaṃ kurute karma tadotkrāmati mūrtitaḥ ।। yadāṇumātriko bhūtvā bījaṃ sthāsnu cariṣṇu ca । samāviśati saṃsṛṣṭas tadā mūrtiṃ vimuñcati ।।
evaṃ sa jāgratsvapnābhyām idaṃ sarvaṃ carācaram । saṃjīvayati cājasraṃ pramāpayati cāvyayaḥ ।। idaṃ śāstraṃ tu kṛtvāsau mām eva svayam āditaḥ । vidhivad grāhayām āsa marīcyādīṃs tv ahaṃ munīn ।।
etad vo ayaṃ bhṛguḥ śāstraṃ śrāvayiṣyaty aśesataḥ । etad dhi matto adhijage sarvam eṣo akhilaṃ muniḥ ।। tatas tathā sa tenokto maharṣimanunā bhṛguḥ । tān abravīd ṛṣīn sarvān prītātmā śrūyatām iti ।।
svāyaṃbhuvasyāsya manoḥ ṣaḍvaṃśyā manavo apare । sṛṣṭavantaḥ prajāḥ svāḥ svā mahātmāno mahaujasaḥ ।। svārociṣaś cottamaś ca tāmaso raivatas tathā । cākṣuṣaś ca mahātejā vivasvatsuta eva ca ।।
svāyaṃbhuvādyāḥ saptaite manavo bhūritejasaḥ । sve sve antare sarvam idam utpādyāpuś carācaram ।। nimeṣā daśa cāṣṭau ca kāṣṭhā triṃśat tu tāḥ kalā । triṃśat kalā muhūrtaḥ syād ahorātraṃ tu tāvataḥ ।।
ahorātre vibhajate sūryo mānuṣadaivike । rātriḥ svapnāya bhūtānāṃ ceṣṭāyai karmaṇām ahaḥ ।। pitrye rātryahanī māsaḥ pravibhāgas tu pakṣayoḥ । karmaceṣṭāsv ahaḥ kṛṣṇaḥ śuklaḥ svapnāya śarvarī ।।
daive rātryahanī varṣaṃ pravibhāgas tayoḥ punaḥ । ahas tatrodagayanaṃ rātriḥ syād dakṣiṇāyanam ।। brāhmasya tu kṣapāhasya yat pramāṇaṃ samāsataḥ । ekaikaśo yugānāṃ tu kramaśas tan nibodhata ।।
catvāry āhuḥ sahasrāṇi varsāṇāṃ tat kṛtaṃ yugam । tasya tāvac chatī saṃdhyā saṃdhyāṃśaś ca tathāvidhaḥ ।। itareṣu sasaṃdhyeṣu sasaṃdhyāṃśeṣu ca triṣu । ekāpāyena vartante sahasrāṇi śatāni ca ।।
yad etat parisaṃkhyātam ādāv eva caturyugam । etad dvādaśasāhasraṃ devānāṃ yugam ucyate ।। daivikānāṃ yugānāṃ tu sahasraṃ parisaṃkhyayā । brāhmam ekam ahar jñeyaṃ tāvatīṃ rātrim eva ca ।।
tad vai yugasahasrāntaṃ brāhmaṃ puṇyam ahar viduḥ । rātriṃ ca tāvatīm eva te ahorātravido janāḥ ।। tasya so aharniśasyānte prasuptaḥ pratibudhyate । pratibuddhaś ca sṛjati manaḥ sadasadātmakam ।।
manaḥ sṛṣṭiṃ vikurute codyamānaṃ sisṛkṣayā । ākāśaṃ jāyate tasmāt tasya śabdaṃ guṇaṃ viduḥ ।। ākāśāt tu vikurvāṇāt sarvagandhavahaḥ śuciḥ । balavāñ jāyate vāyuḥ sa vai sparśaguṇo mataḥ ।।
vāyor api vikurvāṇād virociṣṇu tamonudam । jyotir utpadyate bhāsvat tad rūpaguṇam ucyate ।। jyotiṣaś ca vikurvāṇād āpo rasaguṇāḥ smṛtāḥ । adbhyo gandhaguṇā bhūmir ity eṣā sṛṣṭir āditaḥ ।।
yad prāg dvādaśasāhasram uditaṃ daivikaṃ yugam । tad ekasaptatiguṇaṃ manvantaram ihocyate ।। manvantarāṇy asaṃkhyāni sargaḥ saṃhāra eva ca । krīḍann ivaitat kurute parameṣṭhī punaḥ punaḥ ।।
catuṣpāt sakalo dharmaḥ satyaṃ caiva kṛte yuge । nādharmeṇāgamaḥ kaś cin manuṣyān prati vartate ।। itareṣv āgamād dharmaḥ pādaśas tv avaropitaḥ । caurikānṛtamāyābhir dharmaś cāpaiti pādaśaḥ ।।
arogāḥ sarvasiddhārthāś caturvarṣaśatāyuṣaḥ । kṛte tretādiṣu hy eṣāṃ āyur hrasati pādaśaḥ ।। vedoktam āyur martyānām āśiṣaś caiva karmaṇām । phalanty anuyugaṃ loke prabhāvaś ca śarīriṇām ।।
anye kṛtayuge dharmās tretāyāṃ dvāpare apare । anye kaliyuge nṝṇāṃ yugahrāsānurūpataḥ ।। tapaḥ paraṃ kṛtayuge tretāyāṃ jñānam ucyate । dvāpare yajñam evāhur dānam ekaṃ kalau yuge ।।
sarvasyāsya tu sargasya guptyarthaṃ sa mahādyutiḥ । mukhabāhūrupajjānāṃ pṛthakkarmāṇy akalpayat ।। adhyāpanam adhyayanaṃ yajanaṃ yājanaṃ tathā । dānaṃ pratigrahaṃ caiva brāhmaṇānām akalpayat ।।
prajānāṃ rakṣaṇaṃ dānam ijyādhyayanam eva ca । viṣayeṣv aprasaktiś ca kṣatriyasya samāsataḥ ।। paśūnāṃ rakṣaṇaṃ dānam ijyādhyayanam eva ca । vaṇikpathaṃ kusīdaṃ ca vaiśyasya kṛṣim eva ca ।।
ekam eva tu śūdrasya prabhuḥ karma samādiśat । eteṣām eva varṇānāṃ śuśrūṣām anasūyayā ।। ūrdhvaṃ nābher medhyataraḥ puruṣaḥ parikīrtitaḥ । tasmān medhyatamaṃ tv asya mukham uktaṃ svayaṃbhuvā ।।
uttamāṅgodbhavāj jyeṣṭhyād brahmaṇaś caiva dhāraṇāt । sarvasyaivāsya sargasya dharmato brāhmaṇaḥ prabhuḥ ।। taṃ hi svayaṃbhūḥ svād āsyāt tapas taptvādito asṛjat । havyakavyābhivāhyāya sarvasyāsya ca guptaye ।।
yasyāsyena sadāśnanti havyāni tridivaukasaḥ । kavyāni caiva pitaraḥ kiṃ bhūtam adhikaṃ tataḥ ।। bhūtānāṃ prāṇinaḥ śreṣṭhāḥ prāṇināṃ buddhijīvinaḥ । buddhimatsu narāḥ śreṣṭhā nareṣu brāhmaṇāḥ smṛtāḥ ।।
brāhmaṇeṣu ca vidvāṃso vidvatsu kṛtabuddhayaḥ । kṛtabuddhiṣu kartāraḥ kartṛṣu brahmavedinaḥ ।। utpattir eva viprasya mūrtir dharmasya śāśvatī । sa hi dharmārtham utpanno brahmabhūyāya kalpate ।।
brāhmaṇo jāyamāno hi pṛthivyām adhijāyate । īśvaraḥ sarvabhūtānāṃ dharmakośasya guptaye ।। sarvaṃ svaṃ brāhmaṇasyedaṃ yat kiṃ cij jagatīgataṃ । śraiṣṭhyenābhijanenedaṃ sarvaṃ vai brāhmaṇo arhati ।।
svam eva brāhmaṇo bhuṅkte svaṃ vaste svaṃ dadāti ca । ānṛśaṃsyād brāhmaṇasya bhuñjate hītare janāḥ ।। tasya karmavivekārthaṃ śeṣāṇām anupūrvaśaḥ । svāyaṃbhuvo manur dhīmān idaṃ śāstram akalpayat ।।
viduṣā brāhmaṇenedam adhyetavyaṃ prayatnataḥ । śiśyebhyaś ca pravaktavyaṃ samyaṅ nānyena kena cit ।। idaṃ śāstram adhīyāno brāhmaṇaḥ śaṃsitavrataḥ । manovāggehajair nityaṃ karmadoṣair na lipyate ।।
punāti paṅktiṃ vaṃśyāṃś ca saptasapta parāvarān । pṛthivīm api caivemāṃ kṛtsnām eko api so arhati ।। idaṃ svastyayanaṃ śreṣṭham idaṃ buddhivivardhanam । idaṃ yaśasyam āyuṣyam idaṃ niḥśreyasaṃ param ।।
asmin dharmo akhilenokto guṇadoṣau ca karmaṇām । caturṇām api varṇānām ācāraś caiva śāśvataḥ ।। ācāraḥ paramo dharmaḥ śrutyuktaḥ smārta eva ca । tasmād asmin sadā yukto nityaṃ syād ātmavān dvijaḥ ।।
ācārād vicyuto vipro na vedaphalam aśnute । ācāreṇa tu saṃyuktaḥ sampūrṇaphalabhāj bhavet ।। evam ācārato dṛṣṭvā dharmasya munayo gatiṃ । sarvasya tapaso mūlam ācāraṃ jagṛhuḥ param ।।
jagataś ca samutpattiṃ saṃskāravidhim eva ca । vratacaryopacāraṃ ca snānasya ca paraṃ vidhim ।। dārādhigamanaṃ caiva vivāhānāṃ ca lakṣaṇam । mahāyajñavidhānaṃ ca śrāddhakalpaṃ ca śāśvatam ।।
vṛttīnāṃ lakṣaṇaṃ caiva snātakasya vratāni ca । bhakṣyābhakṣyaṃ ca śaucaṃ ca dravyāṇāṃ śuddhim eva ca ।। strīdharmayogaṃ tāpasyaṃ mokṣaṃ saṃnyāsam eva ca । rājñaś ca dharmam akhilaṃ kāryāṇāṃ ca vinirṇayam ।।
sākṣipraśnavidhānaṃ ca dharmaṃ strīpuṃsayor api । vibhāgadharmaṃ dyūtaṃ ca kaṇṭakānāṃ ca śodhanam ।। vaiśyaśūdropacāraṃ ca saṃkīrṇānāṃ ca saṃbhavam । āpaddharmaṃ ca varṇānāṃ prāyaścittavidhiṃ tathā ।।
saṃsāragamanaṃ caiva trividhaṃ karmasaṃbhavam । niḥśreyasaṃ karmaṇāṃ ca guṇadoṣaparīkṣaṇam ।। deśadharmāñ jātidharmān kuladharmāṃś ca śāśvatān । pāṣaṇḍagaṇadharmāṃś ca śāstre asminn uktavān manuḥ ।।
yathedam uktavāñ śāstraṃ purā pṛṣṭo manur mayā । tathedaṃ yūyam apy adya matsakāśān nibodhata ।। vidvadbhiḥ sevitaḥ sadbhir nityam adveṣarāgibhiḥ । hṛdayenābhyanujñāto yo dharmas taṃ nibodhata ।।
kāmātmatā na praśastā na caivehāsty akāmatā । kāmyo hi vedādhigamaḥ karmayogaś ca vaidikaḥ ।। saṃkalpamūlaḥ kāmo vai yajñāḥ saṃkalpasaṃbhavāḥ । vratāni yamadharmāś ca sarve saṃkalpajāḥ smṛtāḥ ।।
akāmasya kriyā kā cid dṛśyate neha karhi cit । yad yad dhi kurute kiṃ cit tat tat kāmasya ceṣṭitam ।। teṣu samyag vartamāno gacchaty amaralokatām । yathā saṃkalpitāṃś ceha sarvān kāmān samaśnute ।।
vedo akhilo dharmamūlaṃ smṛtiśīle ca tadvidām । ācāraś caiva sādhūnām ātmanas tuṣṭir eva ca ।। yaḥ kaś cit kasya cid dharmo manunā parikīrtitaḥ । sa sarvo abhihito vede sarvajñānamayo hi saḥ ।।
sarvaṃ tu samavekṣyedaṃ nikhilaṃ jñānacakṣuṣā । śrutiprāmāṇyato vidvān svadharme niviśeta vai ।। śrutismṛtyuditaṃ dharmam anutiṣṭhan hi mānavaḥ । iha kīrtim avāpnoti pretya cānuttamaṃ sukham ।।
śrutis tu vedo vijñeyo dharmaśāstraṃ tu vai smṛtiḥ । te sarvārtheṣv amīmāṃsye tābhyāṃ dharmo hi nirbabhau ।। yo avamanyeta te mūle hetuśāstrāśrayād dvijaḥ । sa sādhubhir bahiṣkāryo nāstiko vedanindakaḥ ।।
vedaḥ smṛtiḥ sadācāraḥ svasya ca priyam ātmanaḥ । etac caturvidhaṃ prāhuḥ sākṣād dharmasya lakṣaṇam ।। arthakāmeṣv asaktānāṃ dharmajñānaṃ vidhīyate । dharmaṃ jijñāsamānānāṃ pramāṇaṃ paramaṃ śrutiḥ ।।
śrutidvaidhaṃ tu yatra syāt tatra dharmāv ubhau smṛtau । ubhāv api hi tau dharmau samyag uktau manīṣibhiḥ ।। udite anudite caiva samayādhyuṣite tathā । sarvathā vartate yajña itīyaṃ vaidikī śrutiḥ ।।
niṣekādiśmaśānānto mantrair yasyodito vidhiḥ । tasya śāstre adhikāro asmiñ jñeyo nānyasya kasya cit ।। sarasvatīdṛśadvatyor devanadyor yad antaram । taṃ devanirmitaṃ deśaṃ brahmāvartaṃ pracakṣate ।।
tasmin deśe ya ācāraḥ pāramparyakramāgataḥ । varṇānāṃ sāntarālānāṃ sa sadācāra ucyate ।। kurukṣetraṃ ca matsyāś ca pañcālāḥ śūrasenakāḥ । eṣa brahmarṣideśo vai brahmāvartād anantaraḥ ।।
etad deśaprasūtasya sakāśād agrajanmanaḥ । svaṃ svaṃ caritraṃ śikṣeran pṛthivyāṃ sarvamānavāḥ ।। himavadvindhyayor madhyaṃ yat prāg vinaśanād api । pratyag eva prayāgāc ca madhyadeśaḥ prakīrtitaḥ ।।
ā samudrāt tu vai pūrvād ā samudrāc ca paścimāt । tayor evāntaraṃ giryor āryāvartaṃ vidur budhāḥ ।। kṛṣṇasāras tu carati mṛgo yatra svabhāvataḥ । sa jñeyo yajñiyo deśo mlecchadeśas tv ataḥ paraḥ ।।
etāṇ dvijātayo deśān saṃśrayeran prayatnataḥ । śūdras tu yasmin kasmin vā nivased vṛttikarśitaḥ ।। eṣā dharmasya vo yoniḥ samāsena prakīrtitā । saṃbhavaś cāsya sarvasya varṇadharmān nibodhata ।।
vaidikaiḥ karmabhiḥ puṇyair niṣekādir dvijanmanām । kāryaḥ śarīrasaṃskāraḥ pāvanaḥ pretya ceha ca ।। gārbhair homair jātakarma- cauḍamauñjīnibandhanaiḥ । baijikaṃ gārbhikaṃ caino dvijānām apamṛjyate ।।
svādhyāyena vratair homais traividyenejyayā sutaiḥ । mahāyajñaiś ca yajñaiś ca brāhmīyaṃ kriyate tanuḥ ।। prāṅ nābhivardhanāt puṃso jātakarma vidhīyate । mantravat prāśanaṃ cāsya hiraṇyamadhusarpiṣām ।।
nāmadheyaṃ daśamyāṃ tu dvādaśyāṃ vāsya kārayet । puṇye tithau muhūrte vā nakṣatre vā guṇānvite ।। maṅgalyaṃ brāhmaṇasya syāt kṣatriyasya balānvitam । vaiśyasya dhanasaṃyuktaṃ śūdrasya tu jugupsitam ।।
śarmavad brāhmaṇasya syād rājño rakṣāsamanvitam । vaiśyasya puṣṭisaṃyuktaṃ śūdrasya preṣyasaṃyutam ।। strīṇāṃ sukhodyam akrūraṃ vispaṣṭārthaṃ manoharam । maṅgalyaṃ dīrghavarṇāntam āśīrvādābhidhānavat ।।
caturthe māsi kartavyaṃ śiśor niṣkramaṇaṃ gṛhāt । ṣaṣṭhe annaprāśanaṃ māsi yad veṣṭaṃ maṅgalaṃ kule ।। cūḍākarma dvijātīnāṃ sarveṣām eva dharmataḥ । prathame abde tṛtīye vā kartavyaṃ śruticodanāt ।।
garbhāṣṭame abde kurvīta brāhmaṇasyopanāyanam । garbhād ekādaśe rājño garbhāt tu dvādaśe viśaḥ ।। brahmavarcasakāmasya kāryo viprasya pañcame । rājño balārthinaḥ ṣaṣṭhe vaiśyasyehārthino aṣṭame ।।
ā ṣodaśād brāhmaṇasya sāvitrī nātivartate । ā dvāviṃśāt kṣatrabandhor ā caturviṃśater viśaḥ ।। ata ūrdhvaṃ trayo apy ete yathākālam asaṃskṛtāḥ । sāvitrīpatitā vrātyā bhavanty āryavigarhitāḥ ।।
naitair apūtair vidhivad āpady api hi karhi cit । brāhmān yaunāṃś ca saṃbandhān nācared brāhmaṇaḥ saha ।। kārṣṇarauravabāstāni carmāṇi brahmacāriṇaḥ । vasīrann ānupūrvyeṇa śāṇakṣaumāvikāni ca ।।
mauñjī trivṛt samā ślakṣṇā kāryā viprasya mekhalā । kṣatriyasya tu maurvī jyā vaiśyasya śaṇatāntavī ।। muñjālābhe tu kartavyāḥ kuśāśmantakabalvajaiḥ । trivṛtā granthinaikena tribhiḥ pañcabhir eva vā ।।
kārpāsam upavītaṃ syād viprasyordhvavṛtaṃ trivṛt । śaṇasūtramayaṃ rājño vaiśyasyāvikasautrikam ।। brāhmaṇo bailvapālāśau kṣatriyo vāṭakhādirau । pailavāudumbarau vaiśyo daṇḍān arhanti dharmataḥ ।।
keśāntiko brāhmaṇasya daṇḍaḥ kāryaḥ pramāṇataḥ । lalāṭasammito rājñaḥ syāt tu nāsāntiko viśaḥ ।। ṛjavas te tu sarve syur avraṇāḥ saumyadarśanāḥ । anudvegakarā nṝṇāṃ satvaco anagnidūṣitāḥ ।।
pratigṛhyepsitaṃ daṇḍam upasthāya ca bhāskaram । pradakṣiṇaṃ parītyāgniṃ cared bhaikṣaṃ yathāvidhi ।। bhavatpūrvaṃ cared bhaikṣam upanīto dvijottamaḥ । bhavanmadhyaṃ tu rājanyo vaiśyas tu bhavaduttaram ।।
mātaraṃ vā svasāraṃ vā mātur vā bhaginīṃ nijām । bhikṣeta bhikṣāṃ prathamaṃ yā cainaṃ nāvamānayet ।। samāhṛtya tu tad bhaikṣaṃ yāvadannam amāyayā । nivedya gurave aśnīyād ācamya prāṅmukhaḥ śuciḥ ।।
āyuṣyaṃ prāṅmukho bhuṅkte yaśasyaṃ dakṣiṇāmukhaḥ । śriyaṃ pratyaṅmukho bhuṅkte ṛtaṃ bhuṅkte hy udaṅmukhaḥ ।। upaspṛśya dvijo nityam annam adyāt samāhitaḥ । bhuktvā copaspṛśet samyag adbhiḥ khāni ca saṃspṛśet ।।
pūjayed aśanaṃ nityam adyāc caitad akutsayan । dṛṣṭvā hṛṣyet prasīdec ca pratinandec ca sarvaśaḥ ।। pūjitaṃ hy aśanaṃ nityaṃ balam ūrjaṃ ca yacchati । apūjitaṃ tu tad bhuktam ubhayaṃ nāśayed idam ।।
nocchiṣṭaṃ kasya cid dadyān nādyād etat tathāntarā । na caivātyaśanaṃ kuryān na cocchiṣṭaḥ kva cid vrajet ।। anārogyam anāyuṣyam asvargyaṃ cātibhojanam । apuṇyaṃ lokavidviṣṭaṃ tasmāt tat parivarjayet ।।
brāhmeṇa vipras tīrthena nityakālam upaspṛśet । kāyatraidaśikābhyāṃ vā na pitryeṇa kadā cana ।। aṅguṣṭhamūlasya tale brāhmaṃ tīrthaṃ pracakṣate । kāyam aṅgulimūle agre devaṃ pitryaṃ tayor adhaḥ ।।
trir ācāmed apaḥ pūrvaṃ dviḥ pramṛjyāt tato mukham । khāni caiva spṛśed adbhir ātmānaṃ śira eva ca ।। anuṣṇābhir aphenābhir adbhis tīrthena dharmavit । śaucepsuḥ sarvadācāmed ekānte prāgudaṅmukhaḥ ।।
hṛdgābhiḥ pūyate vipraḥ kaṇṭhagābhis tu bhūmipaḥ । vaiśyo adbhiḥ prāśitābhis tu śūdraḥ spṛṣṭābhir antataḥ ।। uddhṛte dakṣine pāṇāv upavīty ucyate dvijaḥ । savye prācīnāvītī nivītī kaṇṭhasajjane ।।
mekhalām ajinaṃ daṇḍam upavītaṃ kamaṇḍalum । apsu prāsya vinaṣṭāni gṛhṇītānyāni mantravat ।। keśāntaḥ ṣoḍaśe varṣe brāhmaṇasya vidhīyate । rājanyabandhor dvāviṃśe vaiśyasya dvyadhike mataḥ ।।
amantrikā tu kāryeyaṃ strīṇām āvṛd aśeṣataḥ । saṃskārārthaṃ śarīrasya yathākālaṃ yathākramam ।। vaivāhiko vidhiḥ strīṇāṃ saṃskāro vaidikaḥ smṛtaḥ । patisevā gurau vāso gṛhārtho agniparikriyā ।।
eṣa prokto dvijātīnām aupanāyaniko vidhiḥ । utpattivyañjakaḥ puṇyaḥ karmayogaṃ nibodhata ।। upanīya guruḥ śiṣyaṃ śikṣayec chaucam āditaḥ । ācāram agnikāryaṃ ca saṃdhyopāsanam eva ca ।।
adhyeṣyamāṇas tv ācānto yathāśāstram udaṅmukhaḥ । brahmāñjalikṛto adhyāpyo laghuvāsā jitendriyaḥ ।। brahmārambhe avasāne ca pādau grāhyau guroḥ sadā । saṃhatya hastāv adhyeyaṃ sa hi brahmāñjaliḥ smṛtaḥ ।।
vyatyastapāṇinā kāryam upasaṃgrahaṇaṃ guroḥ । savyena savyaḥ spraṣṭavyo dakṣiṇena ca dakṣiṇaḥ ।। adhyeṣyamāṇaṃ tu gurur nityakālam atandritaḥ । adhīṣva bho iti brūyād virāmo astv iti cāramet ।।
brahmanaḥ praṇavaṃ kuryād ādāv ante ca sarvadā । sravaty anoṃkṛtaṃ pūrvaṃ parastāc ca viśīryati ।। prākkūlān paryupāsīnaḥ pavitraiś caiva pāvitaḥ । prāṇāyāmais tribhiḥ pūtas tata oṃkāram arhati ।।
akāraṃ cāpy ukāraṃ ca makāraṃ ca prajāpatiḥ । vedatrayān niraduhad bhūr bhuvaḥ svar itīti ca ।। tribhya eva tu vedebhyaḥ pādaṃ pādam adūduhat । tad ity ṛco asyāḥ sāvitryāḥ parameṣṭhī prajāpatiḥ ।।
etad akṣaram etāṃ ca japan vyāhṛtipūrvikām । saṃdhyayor vedavid vipro vedapuṇyena yujyate ।। sahasrakṛtvas tv abhyasya bahir etat trikaṃ dvijaḥ । mahato apy enaso māsāt tvacevāhir vimucyate ।।
etayā rcā visaṃyuktaḥ kāle ca kriyayā svayā । brahmakṣatriyaviśyonir garhaṇāṃ yāti sādhuṣu ।। oṃkārapūrvikās tisro mahāvyāhṛtayo avyayāḥ । tripadā caiva sāvitrī vijñeyaṃ brahmaṇo mukham ।।
yo adhīte ahany ahany etāṃ trīṇi varṣāṇy atandritaḥ । sa brahma param abhyeti vāyubhūtaḥ khamūrtimān ।। ekākṣaraṃ paraṃ brahma prāṇāyāmaḥ paraṃ tapaḥ । sāvitryās tu paraṃ nāsti maunāt satyaṃ viśiṣyate ।।
kṣaranti sarvā vaidikyo juhotiyajatikriyāḥ । akṣaraṃ duṣkaraṃ jñeyaṃ brahma caiva prajāpatiḥ ।। vidhiyajñāj japayajño viśiṣṭo daśabhir guṇaiḥ । upāṃśuḥ syāc chataguṇaḥ sāhasro mānasaḥ smṛtaḥ ।।
ye pākayajñās catvāro vidhiyajñasamanvitāḥ । sarve te japayajñasya kalāṃ nārhanti ṣoḍaśīm ।। japyenaiva tu saṃsidhyed brāhmaṇo nātra saṃśayaḥ । kuryād anyan na vā kuryān maitro brāhmaṇa ucyate ।।
indriyāṇāṃ vicaratāṃ viṣayeṣv apahāriṣu । saṃyame yatnam ātiṣṭhed vidvān yanteva vājinām ।। ekādaśendriyāṇy āhur yāni pūrve manīṣiṇaḥ । tāni samyak pravakṣyāmi yathāvad anupūrvaśaḥ ।।
śrotraṃ tvak cakṣuṣī jihvā nāsikā caiva pañcamī । pāyūpasthaṃ hastapādaṃ vāk caiva daśamī smṛtā ।। buddhīndriyāṇi pañcaiṣāṃ śrotrādīny anupūrvaśaḥ । karmendriyāṇi pañcaiṣāṃ pāyvādīni pracakṣate ।।
ekādaśaṃ mano jñeyaṃ svaguṇenobhayātmakam । yasmin jite jitāv etau bhavataḥ pañcakau gaṇau ।। indriyāṇāṃ prasaṅgena doṣam ṛcchaty asaṃśayam । saṃniyamya tu tāny eva tataḥ siddhiṃ nigacchati ।।
na jātu kāmaḥ kāmānām upabhogena śāmyati । haviṣā kṛṣṇavartmeva bhūya evābhivardhate ।। yaś caitān prāpnuyāt sarvān yaś caitān kevalāṃs tyajet । prāpaṇāt sarvakāmānāṃ parityāgo viśiṣyate ।।
na tathaitāni śakyante saṃniyantum asevayā । viṣayeṣu prajuṣṭāni yathā jñānena nityaśaḥ ।। vedās tyāgaś ca yajñāś ca niyamāś ca tapāṃsi ca । na vipraduṣṭabhāvasya siddhiṃ gacchati karhi cit ।।
śrutvā spṛṣṭvā ca dṛṣṭvā ca bhuktvā ghrātvā ca yo naraḥ । na hṛṣyati glāyati vā sa vijñeyo jitendriyaḥ ।। indriyāṇāṃ tu sarveṣāṃ yady ekaṃ kṣaratīndriyam । tenāsya kṣarati prajñā dṛteḥ pādād ivodakam ।।
vaśe kṛtvendriyagrāmaṃ saṃyamya ca manas tathā । sarvān saṃsādhayed arthān akṣiṇvan yogatas tanum ।। pūrvāṃ saṃdhyāṃ japāṃs tiṣṭhet sāvitrīm ārkadarśanāt । paścimāṃ tu samāsīnaḥ samyag ṛkṣavibhāvanāt ।।
pūrvāṃ saṃdhyāṃ japaṃs tiṣṭhan naiśam eno vyapohati । paścimāṃ tu samāsīno malaṃ hanti divākṛtam ।। na tiṣṭhati tu yaḥ pūrvāṃ nopāste yaś ca paścimām । sa śūdravad bahiṣkāryaḥ sarvasmād dvijakarmaṇaḥ ।।
apāṃ samīpe niyato naityakaṃ vidhim āsthitaḥ । sāvitrīm apy adhīyīta gatvāraṇyaṃ samāhitaḥ ।। vedopakaraṇe caiva svādhyāye caiva naityake । nānurodho asty anadhyāye homamantreṣu caiva hi ।।
naityake nāsty anadhyāyo brahmasattraṃ hi tat smṛtam । brahmāhutihutaṃ puṇyam anadhyāyavaṣaṭkṛtam ।। yaḥ svādhyāyam adhīte abdaṃ vidhinā niyataḥ śuciḥ । tasya nityaṃ kṣaraty eṣa payo dadhi ghṛtaṃ madhu ।।
agnīndhanaṃ bhaikṣacaryām adhaḥśayyāṃ guror hitam । ā samāvartanāt kuryāt kṛtopanayano dvijaḥ ।। ācāryaputraḥ śuśrūṣur jñānado dhārmikaḥ śuciḥ । āptaḥ śakto arthadaḥ sādhuḥ svo adhyāpyā daśa dharmataḥ ।।
nāpṛṣṭaḥ kasya cid brūyān na cānyāyena pṛcchataḥ । jānann api hi medhāvī jaḍaval loka ācaret ।। adharmeṇa ca yaḥ prāha yaś cādharmeṇa pṛcchati । tayor anyataraḥ praiti vidveṣaṃ vādhigacchati ।।
dharmārthau yatra na syātāṃ śuśrūṣā vāpi tadvidhā । tatra vidyā na vaptavyā śubhaṃ bījam ivoṣare ।। vidyayaiva samaṃ kāmaṃ martavyaṃ brahmavādinā । āpady api hi ghorāyāṃ na tv enām iriṇe vapet ।।
vidyā brāhmaṇam etyāha śevadhis te asmi rakṣa mām । asūyakāya māṃ mādās tathā syāṃ vīryavattamā ।। yam eva tu śuciṃ vidyān niyatabrahmacāriṇam । tasmai māṃ brūhi viprāya nidhipāyāpramādine ।।
brahma yas tv ananujñātam adhīyānād avāpnuyāt । sa brahmasteyasaṃyukto narakaṃ pratipadyate ।। laukikaṃ vaidikaṃ vāpi tathādhyātmikam eva vā । ādadīta yato jñānaṃ taṃ pūrvam abhivādayet ।।
sāvitrīmātrasāro api varaṃ vipraḥ suyantritaḥ । nāyantritas trivedo api sarvāśī sarvavikrayī ।। śayyāsane adhyācarite śreyasā na samāviśet । śayyāsanasthaś caivainaṃ pratyutthāyābhivādayet ।।
ūrdhvaṃ prāṇā hy utkrāmanti yūnaḥ sthavira āyati । pratyutthānābhivādābhyāṃ punas tān pratipadyate ।। abhivādanaśīlasya nityaṃ vṛddhopasevinaḥ । catvāri tasya vardhante āyur dharmo yaśo balam ।।
abhivādāt paraṃ vipro jyāyāṃsam abhivādayan । asau nāmāham asmīti svaṃ nāma parikīrtayet ।। nāmadheyasya ye ke cid abhivādaṃ na jānate । tān prājño aham iti brūyāt striyaḥ sarvās tathaiva ca ।।
bhoḥśabdaṃ kīrtayed ante svasya nāmno abhivādane । nāmnāṃ svarūpabhāvo hi bhobhāva ṛṣibhiḥ smṛtaḥ ।। āyuṣmān bhava saumyeti vācyo vipro abhivādane । akāraś cāsya nāmno ante vācyaḥ pūrvākṣaraḥ plutaḥ ।।
yo na vetty abhivādasya vipraḥ pratyabhivādanam । nābhivādyaḥ sa viduṣā yathā śūdras tathaiva saḥ ।। brāhmaṇaṃ kuśalaṃ pṛcchet kṣatrabandhum anāmayam । vaiśyaṃ kṣemaṃ samāgamya śūdram ārogyam eva ca ।।
avācyo dīkṣito nāmnā yavīyān api yo bhavet । bhobhavatpūrvakaṃ tv enam abhibhāṣeta dharmavit ।। parapatnī tu yā strī syād asaṃbandhā ca yonitaḥ । tāṃ brūyād bhavatīty evaṃ subhage bhaginīti ca ।।
mātulāṃś ca pitṛvyāṃś ca śvaśurān ṛtvijo gurūn । asāv aham iti brūyāt pratyutthāya yavīyasaḥ ।। mātṛśvasā mātulānī śvaśrūr atha pitṛśvasā । saṃpūjyā gurupatnīvat samās tā gurubhāryayā ।।
bhrātur bhāryopasaṃgrāhyā savarṇāhany ahany api । viproṣya tūpasaṃgrāhyā jñātisaṃbandhiyoṣitaḥ ।। pitur bhaginyāṃ mātuś ca jyāyasyāṃ ca svasary api । mātṛvad vṛttim ātiṣṭhen mātā tābhyo garīyasī ।।
daśābdākhyaṃ paurasakhyaṃ pañcābdākhyaṃ kalābhṛtām । tryabdapūrvaṃ śrotriyāṇāṃ svalpenāpi svayoniṣu ।। brāhmaṇaṃ daśavarṣaṃ tu śatavarṣaṃ tu bhūmipam । pitāputrau vijānīyād brāhmaṇas tu tayoḥ pitā ।।
vittaṃ bandhur vayaḥ karma vidyā bhavati pañcamī । etāni mānyasthānāni garīyo yad yad uttaram ।। pañcānāṃ triṣu varṇeṣu bhūyāṃsi guṇavanti ca । yatra syuḥ so atra mānārhaḥ śūdro api daśamīṃ gataḥ ।।
cakriṇo daśamīsthasya rogiṇo bhāriṇaḥ striyāḥ । snātakasya ca rājñaś ca panthā deyo varasya ca ।। teṣāṃ tu samāvetānāṃ mānyau snātakapārthivau । rājasnātakayoś caiva snātako nṛpamānabhāk ।।
upanīya tu yaḥ śiṣyaṃ vedam adhyāpayed dvijaḥ । sakalpaṃ sarahasyaṃ ca tam ācāryaṃ pracakṣate ।। ekadeśaṃ tu vedasya vedāṅgāny api vā punaḥ । yo adhyāpayati vṛttyartham upādhyāyaḥ sa ucyate ।।
niṣekādīni karmāṇi yaḥ karoti yathāvidhi । saṃbhāvayati cānnena sa vipro gurur ucyate ।। agnyādheyaṃ pākayajñān agniṣṭomādikān makhān । yaḥ karoti vṛto yasya sa tasya rtvig ihocyate ।।
ya āvṛṇoty avitathaṃ brahmaṇā śravaṇāv ubhau । sa mātā sa pitā jñeyas taṃ na druhyet kadā cana ।। upādhyāyān daśācārya ācāryāṇāṃ śataṃ pitā । sahasraṃ tu pitṝn mātā gauraveṇātiricyate ।।
utpādakabrahmadātror garīyān brahmadaḥ pitā । brahmajanma hi viprasya pretya ceha ca śāśvatam ।। kāmān mātā pitā cainaṃ yad utpādayato mithaḥ । saṃbhūtiṃ tasya tāṃ vidyād yad yonāv abhijāyate ।।
ācāryas tv asya yāṃ jātiṃ vidhivad vedapāragaḥ । utpādayati sāvitryā sā satyā sājarāmarā ।। alpaṃ vā bahu vā yasya śrutasyopakaroti yaḥ । tam apīha guruṃ vidyāc chrutopakriyayā tayā ।।
brāhmasya janmanaḥ kartā svadharmasya ca śāsitā । bālo api vipro vṛddhasya pitā bhavati dharmataḥ ।। adhyāpayām āsa pitṝn śiśur āṅgirasaḥ kaviḥ । putrakā iti hovāca jñānena parigṛhya tān ।।
te tam artham apṛcchanta devān āgatamanyavaḥ । devāś caitān sametyocur nyāyyaṃ vaḥ śiśur uktavān ।। ajño bhavati vai bālaḥ pitā bhavati mantradaḥ । ajñaṃ hi bālam ity āhuḥ pitety eva tu mantradam ।।
na hāyanair na palitair na vittena na bandhubhiḥ । ṛṣayaś cakrire dharmaṃ yo anūcānaḥ sa no mahān ।। viprāṇāṃ jñānato jyaiṣṭhyaṃ kṣatriyāṇāṃ tu vīryataḥ । vaiśyānāṃ dhānyadhanataḥ śūdrāṇām eva janmataḥ ।।
na tena vṛddho bhavati yenāsya palitaṃ śiraḥ । yo vai yuvāpy adhīyānas taṃ devāḥ sthaviraṃ viduḥ ।। yathā kāṣṭhamayo hastī yathā carmamayo mṛgaḥ । yaś ca vipro anadhīyānas trayas te nāma bibhrati ।।
yathā ṣaṇḍho aphalaḥ strīṣu yathā gaur gavi cāphalā । yathā cājñe aphalaṃ dānaṃ tathā vipro anṛco aphalaḥ ।। ahiṃsayaiva bhūtānāṃ kāryaṃ śreyo anuśāsanam । vāk caiva madhurā ślakṣṇā prayojyā dharmam icchatā ।।
yasya vāṅganasī śuddhe samyaggupte ca sarvadā । sa vai sarvam avāpnoti vedāntopagataṃ phalam ।। nāruṃtudaḥ syād ārto api na paradrohakarmadhīḥ । yayāsyodvijate vācā nālokyāṃ tām udīrayet ।।
sammānād brāhmaṇo nityam udvijeta viṣād iva । amṛtasyeva cākāṅkṣed avamānasya sarvadā ।। sukhaṃ hy avamataḥ śete sukhaṃ ca pratibudhyate । sukhaṃ carati loke asminn avamantā vinaśyati ।।
anena kramayogena saṃskṛtātmā dvijaḥ śanaiḥ । gurau vasan sañcinuyād brahmādhigamikaṃ tapaḥ ।। tapoviśeṣair vividhair vrataiś ca vidhicoditaiḥ । vedaḥ kṛtsno adhigantavyaḥ sarahasyo dvijanmanā ।।
vedam eva sadābhyasyet tapas tapsyan dvijottamaḥ । vedābhyāso hi viprasya tapaḥ param ihocyate ।। ā haiva sa nakhāgrebhyaḥ paramaṃ tapyate tapaḥ । yaḥ sragvy api dvijo adhīte svādhyāyaṃ śaktito anvaham ।।
yo anadhītya dvijo vedam anyatra kurute śramam । sa jīvann eva śūdratvam āśu gacchati sānvayaḥ ।। mātur agre adhijananaṃ dvitīyaṃ mauñjibandhane । tṛtīyaṃ yajñadīkṣāyāṃ dvijasya śruticodanāt ।।
tatra yad brahmajanmāsya mauñjībandhanacihnitam । tatrāsya mātā sāvitrī pitā tv ācārya ucyate ।। vedapradānād ācāryaṃ pitaraṃ paricakṣate । na hy asmin yujyate karma kiñ cid ā mauñjibandhanāt ।।
nābhivyāhārayed brahma svadhāninayanād ṛte । śūdreṇa hi samas tāvad yāvad vede na jāyate ।। kṛtopanayanasyāsya vratādeśanam iṣyate । brahmaṇo grahaṇaṃ caiva krameṇa vidhipūrvakam ।।
yady asya vihitaṃ carma yat sūtraṃ yā ca mekhalā । yo daṇḍo yac ca vasanaṃ tat tad asya vrateṣv api ।। sevetemāṃs tu niyamān brahmacārī gurau vasan । sanniyamyendriyagrāmaṃ tapovṛddhyartham ātmanaḥ ।।
nityaṃ snātvā śuciḥ kuryād devarṣipitṛtarpaṇam । devatābhyarcanaṃ caiva samidādhānam eva ca ।। varjayen madhu māṃsaṃ ca gandhaṃ mālyaṃ rasān striyaḥ । śuktāni yāni sarvāṇi prāṇināṃ caiva hiṃsanam ।।
abhyaṅgam añjanaṃ cākṣṇor upānacchatradhāraṇam । kāmaṃ krodhaṃ ca lobhaṃ ca nartanaṃ gītavādanam ।। dyūtaṃ ca janavādaṃ ca parivādaṃ tathānṛtam । strīṇāṃ ca prekṣaṇālambham upaghātaṃ parasya ca ।।
ekaḥ śayīta sarvatra na retaḥ skandayet kva cit । kāmād dhi skandayan reto hinasti vratam ātmanaḥ ।। svapne siktvā brahmacārī dvijaḥ śukram akāmataḥ । snātvārkam arcayitvā triḥ punar mām ity ṛcaṃ japet ।।
udakumbhaṃ sumanaso gośakṛnmṛttikākuśān । āhared yāvad arthāni bhaikṣaṃ cāharahaś caret ।। vedayajñair ahīnānāṃ praśastānāṃ svakarmasu । brahmacāry āhared bhaikṣaṃ gṛhebhyaḥ prayato anvaham ।।
guroḥ kule na bhikṣeta na jñātikulabandhuṣu । alābhe tv anyagehānāṃ pūrvaṃ pūrvaṃ vivarjayet ।। sarvaṃ vāpi cared grāmaṃ pūrvoktānām asaṃbhave । niyamya prayato vācam abhiśastāṃs tu varjayet ।।
dūrād āhṛtya samidhaḥ sannidadhyād vihāyasi । sāyaM prātaś ca juhuyāt tābhir agnim atandritaḥ ।। akṛtvā bhaikṣacaraṇam asamidhya ca pāvakaṃ । anāturaḥ saptarātram avakīrṇivrataṃ caret ।।
bhaikṣeṇa vartayen nityaṃ naikānnādī bhaved vratī । bhaikṣeṇa vratino vṛttir upavāsasamā smṛtā ।। vratavad devadaivatye pitrye karmaṇy atha rṣivat । kāmam abhyarthito aśnīyād vratam asya na lupyate ।।
brāhmaṇasyaiva karmaitad upadiṣṭaṃ manīṣibhiḥ । rājanyavaiśyayos tv evaṃ naitat karma vidhīyate ।। codito guruṇā nityam apracodita eva vā । kuryād adhyayane yatnam ācāryasya hiteṣu ca ।।
śarīraṃ caiva vācaṃ ca buddhīndriyamanāṃsi ca । niyamya prāñjalis tiṣṭhed vīkṣamāṇo guror mukham ।। nityam uddhṛtapāṇiḥ syāt sādhvācāraḥ susaṃvṛtaḥ । āsyatām iti coktaḥ sann āsītābhimukhaṃ guroḥ ।।
hīnānnavastraveṣaḥ syāt sarvadā gurusannidhau । uttiṣṭhet prathamaṃ cāsya caramaṃ caiva saṃviśet ।। pratiśrāvaṇasaṃbhāṣe śayāno na samācaret । nāsīno na ca bhuñjāno na tiṣṭhan na parāṅmukhaḥ ।।
āsīnasya sthitaḥ kuryād abhigacchaṃs tu tiṣṭhataḥ । pratyudgamya tv āvrajataḥ paścād dhāvaṃs tu dhāvataḥ ।। parāṅmukhasyābhimukho dūrasthasyaitya cāntikam । praṇamya tu śayānasya nideśe caiva tiṣṭhataḥ ।।
nīcaṃ śayyāsanaṃ cāsya nityaṃ syād gurusannidhau । guros tu cakṣurviṣaye na yatheṣṭāsano bhavet ।। nodāhared asya nāma parokṣam api kevalam । na caivāsyānukurvīta gatibhāṣitaceṣṭitam ।।
guror yatra parivādo nindā vāpi pravartate । karṇau tatra pidhātavyau gantavyaṃ vā tato anyataḥ ।। parīvādāt kharo bhavati śvā vai bhavati nindakaḥ । paribhoktā kṛmir bhavati kīṭo bhavati matsarī ।।
dūrastho nārcayed enaṃ na kruddho nāntike striyāḥ । yānāsanasthaś caivainam avaruhyābhivādayet ।। prativāte anuvāte ca nāsīta guruṇā saha । asaṃśrave caiva guror na kiṃ cid api kīrtayet ।।
go'śvoṣṭrayānaprāsāda- prastareṣu kaṭeṣu ca । āsīta guruṇā sārdhaṃ śilāphalakanauṣu ca ।। guror gurau sannihite guruvad vṛttim ācaret । na cānisṛṣṭo guruṇā svān gurūn abhivādayet ।।
vidyāguruṣv evam eva nityā vṛttiḥ svayoniṣu । pratiṣedhatsu cādharmād dhitaṃ copadiśatsv api ।। śreyaḥsu guruvad vṛttiṃ nityam eva samācaret । guruputreṣu cāryeṣu guroś caiva svabandhuṣu ।।
bālaḥ samānajanmā vā śiṣyo vā yajñakarmaṇi । adhyāpayan gurusuto guruvan mānam arhati ।। utsādanaṃ ca gātrāṇāṃ snāpanocchiṣṭabhojane । na kuryād guruputrasya pādayoś cāvanejanam ।।
guruvat pratipūjyāḥ syuḥ savarṇā guruyoṣitaḥ । asavarṇās tu sampūjyāḥ pratyutthānābhivādanaiḥ ।। abhyañjanaṃ snāpanaṃ ca gātrotsādanam eva ca । gurupatnyā na kāryāṇi keśānāṃ ca prasādhanam ।।
gurupatnī tu yuvatir nābhivādyeha pādayoḥ । pūrṇaviṃśativarṣeṇa guṇadoṣau vijānatā ।। svabhāva eṣa nārīṇāṃ narāṇām iha dūṣaṇam । ato arthān na pramādyanti pramadāsu vipaścitaḥ ।।
avidvāṃsam alaṃ loke vidvāṃsam api vā punaḥ । pramadā hy utpathaṃ netuṃ kāmakrodhavaśānugam ।। mātrā svasrā duhitrā vā na viviktāsano bhavet । balavān indriyagrāmo vidvāṃsam api karṣati ।।
kāmaṃ tu gurupatnīnāṃ yuvatīnāṃ yuvā bhuvi । vidhivad vandanaṃ kuryād asāv aham iti bruvan ।। viproṣya pādagrahaṇam anvahaṃ cābhivādanam । gurudāreṣu kurvīta satāṃ dharmam anusmaran ।।
yathā khanan khanitreṇa naro vāry adhigacchati । tathā gurugatāṃ vidyāṃ śuśrūṣur adhigacchati ।। muṇḍo vā jaṭilo vā syād atha vā syāc chikhājaṭaḥ । nainaṃ grāme abhinimlocet sūryo nābhyudiyāt kva cit ।।
taṃ ced abhyudiyāt sūryaḥ śayānaṃ kāmacārataḥ । nimloced vāpy avijñānāj japann upavased dinam ।। sūryeṇa hy abhinirmuktaḥ śayāno abhyuditaś ca yaḥ । prāyaścittam akurvāṇo yuktaḥ syān mahatainasā ।।
ācamya prayato nityam ubhe saṃdhye samāhitaḥ । śucau deśe japañ japyam upāsīta yathāvidhi ।। yadi strī yady avarajaḥ śreyaḥ kiṃ cit samācaret । tat sarvam ācared yukto yatra cāsya ramen manaḥ ।।
dharmārthāv ucyate śreyaḥ kāmārthau dharma eva ca । artha eveha vā śreyas trivarga iti tu sthitiḥ ।। ācāryaś ca pitā caiva mātā bhrātā ca pūrvajaḥ । nārtenāpy avamantavyā brāhmaṇena viśeṣataḥ ।।
ācāryo brahmaṇo mūrtiḥ pitā mūrtiḥ prajāpateḥ । mātā pṛthivyā mūrtis tu bhrātā svo mūrtir ātmanaḥ ।। yaṃ mātāpitarau kleśaṃ sahete saṃbhave nṛṇām । na tasya niṣkṛtiḥ śakyā kartuṃ varṣaśatair api ।।
tayor nityaṃ priyaṃ kuryād ācāryasya ca sarvadā । teṣv eva triṣu tuṣṭeṣu tapaḥ sarvaṃ samāpyate ।। teṣāṃ trayāṇāṃ śuśrūṣā paramaṃ tapa ucyate । na tair anabhyanujñāto dharmam anyaṃ samācaret ।।
ta eva hi trayo lokās ta eva traya āśramāḥ । ta eva hi trayo vedās ta evoktās trayo agnayaḥ ।। pitā vai gārhapatyo agnir mātāgnir dakṣiṇaḥ smṛtaḥ । gurur āhavanīyas tu sāgnitretā garīyasī ।।
triṣv apramādyann eteṣu trīn lokān vijayed gṛhī । dīpyamānaḥ svavapuṣā devavad divi modate ।। imaṃ lokaṃ mātṛbhaktyā pitṛbhaktyā tu madhyamam । guruśuśrūṣayā tv evaṃ brahmalokaṃ samaśnute ।।
sarve tasyādṛtā dharmā yasyaite traya ādṛtāḥ । anādṛtās tu yasyaite sarvās tasyāphalāḥ kriyāḥ ।। yāvat trayas te jīveyus tāvan nānyaṃ samācaret । teṣv eva nityaṃ śuśrūṣāṃ kuryāt priyahite rataḥ ।।
teṣām anuparodhena pāratryaṃ yad yad ācaret । tat tan nivedayet tebhyo manovacanakarmabhiḥ ।। triṣv eteṣv itikṛtyaṃ hi puruṣasya samāpyate । eṣa dharmaḥ paraḥ sākṣād upadharmo anya ucyate ।।
śraddadhānaḥ śubhāṃ vidyām ādadītāvarād api । anyād api paraṃ dharmaṃ strīratnaṃ duṣkulād api ।। viṣād apy amṛtaṃ grāhyaṃ bālād api subhāṣitam । amitrād api sadvṛttam amedhyād api kāñcanam ।।
striyo ratnāny atho vidyā dharmaḥ śaucaṃ subhāṣitam । vividhāni ca śīlpāni samādeyāni sarvataḥ ।। abrāhmaṇād adhyāyanam āpatkāle vidhīyate । anuvrajyā ca śuśrūṣā yāvad adhyāyanaṃ guroḥ ।।
nābrāhmaṇe gurau śiṣyo vāsam ātyantikaṃ vaset । brāhmaṇe vānanūcāne kāṅkṣan gatim anuttamām ।। yadi tv ātyantikaṃ vāsaṃ rocayeta guroḥ kule । yuktaḥ paricared enam ā śarīravimokṣaṇāt ।।
ā samāpteḥ śarīrasya yas tu śuśrūṣate gurum । sa gacchaty añjasā vipro brahmaṇaḥ sadma śāśvatam ।। na pūrvaṃ gurave kiṃ cid upakurvīta dharmavit । snāsyaṃs tu guruṇājñaptaḥ śaktyā gurvartham āharet ।।
kṣetraṃ hiraṇyaṃ gām aśvaṃ chatropānaham āsanam । dhānyaṃ śākaṃ ca vāsāṃsi gurave prītim āvahet ।। ācārye tu khalu prete guruputre guṇānvite । gurudāre sapiṇḍe vā guruvad vṛttim ācaret ।।
eteṣv avidyamāneṣu sthānāsanavihāravān । prayuñjāno agniśuśrūṣāṃ sādhayed deham ātmanaḥ ।। evaṃ carati yo vipro brahmacaryam aviplutaḥ । sa gacchaty uttamasthānaṃ na ceha jāyate punaḥ ।।
ṣaṭtriṃśadābdikaṃ caryaṃ gurau traivedikaṃ vratam । tadardhikaṃ pādikaṃ vā grahaṇāntikam eva vā ।। vedān adhītya vedau vā vedaṃ vāpi yathākramam । aviplutabrahmacaryo gṛhasthāśramam āvaset ।।
taṃ pratītaṃ svadharmeṇa brahmadāyaharaṃ pituḥ । sragviṇaṃ talpa āsīnam arhayet prathamaṃ gavā ।। guruṇānumataḥ snātvā samāvṛtto yathāvidhi । udvaheta dvijo bhāryāṃ savarṇāṃ lakṣaṇānvitām ।।
asapiṇḍā ca yā mātur asagotrā ca yā pituḥ । sā praśastā dvijātīnāṃ dārakarmaṇi maithune ।। mahānty api samṛddhāni go'jāvidhanadhānyataḥ । strīsaṃbandhe daśaitāni kulāni parivarjayet ।।
hīnakriyaṃ niṣpuruṣaṃ niśchando romaśārśasam । kṣayāmayāvyapasmāri- śvitrikuṣṭhikulāni ca ।। nodvahet kapilāṃ kanyāṃ nādhikāṅgīṃ na rogiṇīm । nālomikāṃ nātilomāṃ na vācāṭāṃ na piṅgalām ।।
na rkṣavṛkṣanadīnāmnīṃ nāntyaparvatanāmikām । na pakṣyahipreṣyanāmnīṃ na ca bhīṣananāmikām ।। avyaṅgāṅgīṃ saumyanāmnīṃ haṃsavāraṇagāminīm । tanulomakeśadaśanāṃ mṛdvaṅgīm udvahet striyam ।।
yasyās tu na bhaved bhrātā na vijñāyeta vā pitā । nopayaccheta tāṃ prājñaḥ putrikādharmaśaṅkayā ।। savarṇāgre dvijātīnāṃ praśastā dārakarmaṇi । kāmatas tu pravṛttānām imāḥ syuḥ kramaśo avarāḥ ।।
śūdraiva bhāryā śūdrasya sā ca svā ca viśaḥ smṛte । te ca svā caiva rājñaś ca tāś ca svā cāgrajanmanaḥ ।। na brāhmaṇakṣatriyayor āpady api hi tiṣṭhatoḥ । kasmiṃś cid api vṛttānte śūdrā bhāryopadiśyate ।।
hīnajātistriyaṃ mohād udvahanto dvijātayaḥ । kulāny eva nayanty āśu sasantānāni śūdratām ।। śūdrāvedī pataty atrer utathyatanayasya ca । śaunakasya sutotpattyā tadapatyatayā bhṛgoḥ ।।
śūdrāṃ śayanam āropya brāhmaṇo yāty adhogatim । janayitvā sutaṃ tasyāṃ brāhmaṇyād eva hīyate ।। daivapitryātitheyāni tatpradhānāni yasya tu । nāśnanti pitṛdevās tan na ca svargaṃ sa gacchati ।।
vṛṣalīphenapītasya niḥśvāsopahatasya ca । tasyāṃ caiva prasūtasya niṣkṛtir na vidhīyate ।। caturṇām api varṇānaṃ pretya ceha hitāhitān । aṣṭāv imān samāsena strīvivāhān nibodhata ।।
brāhmo daivas tathaivārṣaḥ prājāpatyas tathāsuraḥ । gāndharvo rākṣasaś caiva paiśācaś cāṣṭamo adhamaḥ ।। yo yasya dharmyo varṇasya guṇadoṣau ca yasya yau । tad vaḥ sarvaṃ pravakṣyāmi prasave ca guṇāguṇān ।।
ṣaḍ ānupūrvyā viprasya kṣatrasya caturo avarān । viṭśūdrayos tu tān eva vidyād dharmyān arākṣasān ।। caturo brāhmaṇasyādyān praśastān kavayo viduḥ । rākṣasaṃ kṣatriyasyaikam āsuraṃ vaiśyaśūdrayoḥ ।।
pañcānāṃ tu trayo dharmyā dvāv adharmyau smṛtāv iha । paiśācaś cāsuraś caiva na kartavyau kadā cana ।। pṛthak pṛthag vā miśrau vā vivāhau pūrvacoditau । gāndharvo rākṣasaś caiva dharmyau kṣatrasya tau smṛtau ।।
ācchādya cārcayitvā ca śrutaśīlavate svayam । āhūya dānaṃ kanyāyā brāhmo dharmaḥ prakīrtitaḥ ।। yajñe tu vitate samyag ṛtvije karma kurvate । alaṅkṛtya sutādānaṃ daivaṃ dharmaṃ pracakṣate ।।
ekaṃ gomithunaṃ dve vā varād ādāya dharmataḥ । kanyāpradānaṃ vidhivad ārṣo dharmaḥ sa ucyate ।। sahobhau caratāṃ dharmam iti vācānubhāṣya ca । kanyāpradānam abhyarcya prājāpatyo vidhiḥ smṛtaḥ ।।
jñātibhyo draviṇaṃ dattvā kanyāyai caiva śaktitaḥ । kanyāpradānaṃ svācchandyād āsuro dharma ucyate ।। icchayānyonyasaṃyogaḥ kanyāyāś ca varasya ca । gāndharvaḥ sa tu vijñeyo maithunyaḥ kāmasaṃbhavaḥ ।।
hatvā chittvā ca bhittvā ca krośantīṃ rudantīṃ gṛhāt । prasahya kanyāharaṇaṃ rākṣaso vidhir ucyate ।। suptāṃ mattāṃ pramattāṃ vā raho yatropagacchati । sa pāpiṣṭho vivāhānāṃ paiśācaś cāṣṭamo adhamaḥ ।।
adbhir eva dvijāgryāṇāṃ kanyādānaṃ viśiṣyate । itareṣāṃ tu varṇānām itaretarakāmyayā ।। yo yasyaiṣāṃ vivāhānāṃ manunā kīrtito guṇaḥ । sarvaṃ śṛṇuta taṃ viprāḥ sarvaṃ kīrtayato mama ।।
daśa pūrvān parān vaṃśyān ātmānaṃ caikaviṃśakam । brāhmīputraḥ sukṛtakṛn mocayaty enasaḥ pitṝn ।। daivoḍhājaḥ sutaś caiva sapta sapta parāvarān । ārṣoḍhājaḥ sutas trīṃs trīn ṣaṭ ṣaṭ kāyoḍhajaḥ sutaḥ ।।
brāhmādiṣu vivāheṣu caturṣv evānupūrvaśaḥ । brahmavarcasvinaḥ putrā jāyante śiṣṭasammatāḥ ।। rūpasattvaguṇopetā dhanavanto yaśasvinaḥ । paryāptabhogā dharmiṣṭhā jīvanti ca śataṃ samāḥ ।।
itareṣu tu śiṣṭeṣu nṛśaṃsānṛtavādinaḥ । jāyante durvivāheṣu brahmadharmadviṣaḥ sutāḥ ।। aninditaiḥ strīvivāhair anindyā bhavati prajā । ninditair ninditā nṝṇāṃ tasmān nindyān vivarjayet ।।
pāṇigrahaṇasaṃskāraḥ savarṇāsūpadiśyate । asavarṇāsv ayaṃ jñeyo vidhir udvāhakarmaṇi ।। śaraḥ kṣatriyayā grāhyaḥ pratodo vaiśyakanyayā । vasanasya daśā grāhyā śūdrayotkṛṣṭavedane ।।
ṛtukālābhigāmī syāt svadāranirataḥ sadā । parvavarjaṃ vrajec caināṃ tadvrato ratikāmyayā ।। ṛtuḥ svābhāvikaḥ strīṇāṃ rātrayaḥ ṣoḍaśa smṛtāḥ । caturbhir itaraiḥ sārdham ahobhiḥ sadvigarhitaiḥ ।।
tāsām ādyāś catasras tu ninditaikādaśī ca yā । trayodaśī ca śeṣās tu praśastā daśarātrayaḥ ।। yugmāsu putrā jāyante striyo ayugmāsu rātriṣu । tasmād yugmāsu putrārthī saṃviśed ārtave striyam ।।
pumān puṃso adhike śukre strī bhavaty adhike striyāḥ । same apumān puṃ striyau vā kṣīṇe alpe ca viparyayaḥ ।। nindyāsv aṣṭāsu cānyāsu striyo rātriṣu varjayan । brahmacāry eva bhavati yatra tatrāśrame vasan ।।
na kanyāyāḥ pitā vidvān gṛhṇīyāc chulkam aṇv api । gṛhṇañ śulkaṃ hi lobhena syān naro apatyavikrayī ।। strīdhanāni tu ye mohād upajīvanti bāndhavāḥ । nārī yānāni vastraṃ vā te pāpā yānty adhogatim ।।
ārṣe gomithunaṃ śulkaṃ ke cid āhur mṛṣaiva tat । alpo apy evaṃ mahān vāpi vikrayas tāvad eva saḥ ।। yāsāṃ nādadate śulkaṃ jñātayo na sa vikrayaḥ । arhaṇaṃ tat kumārīṇām ānṛśaṃsyaṃ ca kevalam ।।
pitṛbhir bhrātṛbhiś caitāḥ patibhir devarais tathā । pūjyā bhūṣayitavyāś ca bahukalyāṇam īpsubhiḥ ।। yatra nāryas tu pūjyante ramante tatra devatāḥ । yatraitās tu na pūjyante sarvās tatrāphalāḥ kriyāḥ ।।
śocanti jāmayo yatra vinaśyaty āśu tat kulam । na śocanti tu yatraitā vardhate tad dhi sarvadā ।। jāmayo yāni gehāni śapanty apratipūjitāḥ । tāni kṛtyāhatānīva vinaśyanti samantataḥ ।।
tasmād etāḥ sadā pūjyā bhūṣaṇācchādanāśanaiḥ । bhūtikāmair narair nityaṃ satkareṣūtsaveṣu ca ।। saṃtuṣṭo bhāryayā bhartā bhartrā bhāryā tathaiva ca । yasminn eva kule nityaṃ kalyāṇaṃ tatra vai dhruvam ।।
yadi hi strī na roceta pumāṃsaṃ na pramodayet । apramodāt punaḥ puṃsaḥ prajanaṃ na pravartate ।। striyāṃ tu rocamānāyāṃ sarvaṃ tad rocate kulaṃ । tasyāṃ tv arocamānāyāṃ sarvam eva na rocate ।।
kuvivāhaiḥ kriyālopair vedānadhyayanena ca । kulāny akulatāṃ yānti brāhmaṇātikrameṇa ca ।। śilpena vyavahāreṇa śūdrāpatyaiś ca kevalaiḥ । gobhir aśvaiś ca yānaiś ca kṛṣyā rājopasevayā ।।
ayājyayājanaiś caiva nāstikyena ca karmaṇām । kulāny āśu vinaśyanti yāni hīnāni mantrataḥ ।। mantratas tu samṛddhāni kulāny alpadhanāny api । kulasaṃkhyāṃ ca gacchanti karṣanti ca mahad yaśaḥ ।।
vaivāhike agnau kurvīta gṛhyaṃ karma yathāvidhi । pañcayajñavidhānaṃ ca paktiṃ cānvāhikīṃ gṛhī ।। pañca sūnā gṛhasthasya cullī peṣaṇy upaskaraḥ । kaṇḍanī codakumbhaś ca badhyate yās tu vāhayan ।।
tāsāṃ krameṇa sarvāsāṃ niṣkṛtyarthaṃ maharṣibhiḥ । pañca kḷptā mahāyajñāḥ pratyahaṃ gṛhamedhinām ।। adhyāpanaṃ brahmayajñaḥ pitṛyajñas tu tarpaṇam । homo daivo balir bhauto nṛyajño atithipūjanam ।।
pañcaitān yo mahāayajñān na hāpayati śaktitaḥ । sa gṛhe api vasan nityaṃ sūnādoṣair na lipyate ।। devatātithibhṛtyānāṃ pitṝṇām ātmanaś ca yaḥ । na nirvapati pañcānām ucchvasan na sa jīvati ।।
ahutaṃ ca hutaṃ caiva tathā prahutam eva ca । brāhmyaṃ hutaṃ prāśitaṃ ca pañcayajñān pracakṣate ।। japo ahuto huto homaḥ prahuto bhautiko baliḥ । brāhmyaṃ hutaṃ dvijāgryārcā prāśitaṃ pitṛtarpaṇam ।।
svādhyāye nityayuktaḥ syād daive caiveha karmaṇi । daivakarmaṇi yukto hi bibhartīdaṃ carācaram ।। agnau prāstāhutiḥ samyag ādityam upatiṣṭhate । ādityāj jāyate vṛṣṭir vṛṣṭer annaṃ tataḥ prajāḥ ।।
yathā vāyuṃ samāśritya vartante sarvajantavaḥ । tathā gṛhastham āśritya vartante sarva āśramāḥ ।। yasmāt trayo apy āśramiṇo jñānenānnena cānvaham । gṛhasthenaiva dhāryante tasmāj jyeṣṭhāśramo gṛhī ।।
sa saṃdhāryaḥ prayatnena svargam akṣayam icchatā । sukhaṃ cehecchatātyantaṃ yo adhāryo durbalendriyaiḥ ।। ṛṣayaḥ pitaro devā bhūtāny atithayas tathā । āśāsate kuṭumbibhyas tebhyaḥ kāryaṃ vijānatā ।।
svādhyāyenārcayeta rṣīn homair devān yathāvidhi । pitṝñ śrāddhaiś ca nṝn annair bhūtāni balikarmaṇā ।। kuryād aharahaḥ śrāddham annādyenodakena vā । payomūlaphalair vāpi pitṛbhyaḥ prītim āvahan ।।
ekam apy āśayed vipraṃ pitrarthe pāñcayajñike । na caivātrāśayet kiṃ cid vaiśvadevaṃ prati dvijam ।। vaiśvadevasya siddhasya gṛhye agnau vidhipūrvakam । ābhyaḥ kuryād devatābhyo brāhmaṇo homam anvaham ।।
agneḥ somasya caivādau tayoś caiva samastayoḥ । viśvebhyaś caiva devebhyo dhanvantaraya eva ca ।। kuhvai caivānumatyai ca prajāpataya eva ca । saha dyāvāpṛthivyoś ca tathā sviṣṭakṛte antataḥ ।।
evaṃ samyagg havir hutvā sarvadikṣu pradakṣiṇam । indrāntakāppatīndubhyaḥ sānugebhyo baliṃ haret ।। marudbhya iti tu dvāri kṣiped apsv adbhya ity api । vanaspatibhya ity evaṃ musalolūkhale haret ।।
ucchīrṣake śriyai kuryād bhadrakālyai ca pādataḥ । brahmavāstoṣpatibhyāṃ tu vāstumadhye baliṃ haret ।। viśvebhyaś caiva devebhyo balim ākāśa utkṣipet । divācarebhyo bhūtebhyo naktaṃcāribhya eva ca ।।
pṛṣṭhavāstuni kurvīta baliṃ sarvātmabhūtaye । pitṛbhyo baliśeṣaṃ tu sarvaṃ dakṣiṇato haret ।। śūnāṃ ca patitānāṃ ca śvapacāṃ pāparogiṇām । vayasānāṃ kṛmīṇāṃ ca śanakair nirvaped bhuvi ।।
evaṃ yaḥ sarvabhūtāni brāhmaṇo nityam arcati । sa gacchati paraṃ sthānaṃ tejomūrtiḥ pathā rjunā ।। kṛtvaitad balikarmaivam atithiṃ pūrvam āśayet । bhikṣāṃ ca bhikṣave dadyād vidhivad brahmacāriṇe ।।
yat puṇyaphalam āpnoti gāṃ dattvā vidhivad guroḥ । tat puṇyaphalam āpnoti bhikṣāṃ dattvā dvijo gṛhī ।। bhikṣām apy udapātraṃ vā satkṛtya vidhipūrvakam । vedatattvārthaviduṣe brāhmaṇāyopapādayet ।।
naśyanti havyakavyāni narāṇām avijānatām । bhasmībhūteṣu vipreṣu mohād dattāni dātṛbhiḥ ।। vidyātapaḥsamṛddheṣu hutaṃ vipramukhāgniṣu । nistārayati durgāc ca mahataś caiva kilbiṣāt ।।
saṃprāptāya tv atithaye pradadyād āsanodake । annaṃ caiva yathāśakti satkṛtya vidhipūrvakam ।। śilān apy uñchato nityaṃ pañcāgnīn api juhvataḥ । sarvaṃ sukṛtam ādatte brāhmaṇo anarcito vasan ।।
tṛṇāni bhūmir udakaṃ vāk caturthī ca sūnṛtā । etāny api satāṃ gehe nocchidyante kadā cana ।। ekarātraṃ tu nivasann atithir brāhmaṇaḥ smṛtaḥ । anityaṃ hi sthito yasmāt tasmād atithir ucyate ।।
naikagrāmīṇam atithiṃ vipraṃ sāṅgatikaṃ tathā । upasthitaṃ gṛhe vidyād bhāryā yatrāgnayo api vā ।। upāsate ye gṛhasthāḥ parapākam abuddhayaḥ । tena te pretya paśutāṃ vrajanty annādidāyinaḥ ।।
apraṇodyo atithiḥ sāyaṃ sūryoḍho gṛhamedhinā । kāle prāptas tv akāle vā nāsyānaśnan gṛhe vaset ।। na vai svayaṃ tad aśnīyād atithiṃ yan na bhojayet । dhanyaṃ yaśasyam āyuṣyaṃ svargyaṃ vātithipūjanam ।।
āsanāvasathau śayyām anuvrajyām upāsanām । uttameṣūttamaṃ kuryād dhīne hīnaṃ same samam ।। vaiśvadeve tu nirvṛtte yady anyo atithir āvrajet । tasyāpy annaṃ yathāśakti pradadyān na baliṃ haret ।।
na bhojanārthaṃ sve vipraḥ kulagotre nivedayet । bhojanārthaṃ hi te śaṃsan vāntāśīty ucyate budhaiḥ ।। na brāhmaṇasya tv atithir gṛhe rājanya ucyate । vaiśyaśūdrau sakhā caiva jñātayo gurur eva ca ।।
yadi tv atithidharmeṇa kṣatriyo gṛham āvrajet । bhuktavatsu ca vipreṣu kāmaṃ tam api bhojayet ।। vaiśyaśūdrāv api prāptau kuṭumbe atithidharmiṇau । bhojayet saha bhṛtyais tāv ānṛśaṃsyaṃ prayojayan ।।
itarān api sakhyādīn samprītyā gṛham āgatān । prakṛtyānnaṃ yathāśakti bhojayet saha bhāryayā ।। suvāsinīḥ kumārīś ca rogiṇo garbhiṇīḥ striyaḥ । atithibhyo agra evaitān bhojayed avicārayan ।।
adattvā tu ya etebhyaḥ pūrvaṃ bhuṅkte avicakṣaṇaḥ । sa bhuñjāno na jānāti śvagṛdhrair jagdhim ātmanaḥ ।। bhuktavatsv atha vipreṣu sveṣu bhṛtyeṣu caiva hi । bhuñjīyātāṃ tataḥ paścād avaśiṣṭaṃ tu dampatī ।।
devān ṛṣīn manuṣyāṃś ca pitṝn gṛhyāś ca devatāḥ । pūjayitvā tataḥ paścād gṛhasthaḥ śeṣabhug bhavet ।। aghaṃ sa kevalaṃ bhuṅkte yaḥ pacaty ātmakāraṇāt । yajñaśiṣṭāśanaṃ hy etat satām annaṃ vidhīyate ।।
rājartviksnātakagurūn priyaśvaśuramātulān । arhayen madhuparkeṇa parisaṃvatsarāt punaḥ ।। rājā ca śrotriyaś caiva yajñakarmaṇy upasthitau । madhuparkeṇa saṃpūjyau na tv ayajña iti sthitiḥ ।।
sāyaṃ tv annasya siddhasya patny amantraṃ baliṃ haret । vaiśvadevaṃ hi nāmaitat sāyaṃ prātar vidhīyate ।। pitṛyajñaṃ tu nirvartya vipraś candrakṣaye agnimān । piṇḍānvāhāryakaṃ śrāddhaṃ kuryān māsānumāsikam ।।
pitṝṇāṃ māsikaṃ śrāddham anvāhāryaṃ vidur budhāḥ । tac cāmiṣeṇā kartavyaṃ praśastena prayatnataḥ ।। tatra ye bhojanīyāḥ syur ye ca varjyā dvijottamāḥ । yāvantaś caiva yaiś cānnais tān pravakṣyāmy aśeṣataḥ ।।
dvau daive pitṛkārye trīn ekaikam ubhayatra vā । bhojayet susamṛddho api na prasajjeta vistare ।। satkriyāṃ deśakālau ca śaucaṃ brāhmaṇasaṃpadaḥ । pañcaitān vistaro hanti tasmān neheta vistaram ।।
prathitā pretakṛtyaiṣā pitryaṃ nāma vidhukṣaye । tasmin yuktasyaiti nityaṃ pretakṛtyaiva laukikī ।। śrotriyāyaiva deyāni havyakavyāni dātṛbhiḥ । arhattamāya viprāya tasmai dattaṃ mahāphalam ।।
ekaikam api vidvāṃsaṃ daive pitrye ca bhojayet । puṣkalaṃ phalam āpnoti nāmantrajñān bahūn api ।। dūrād eva parīkṣeta brāhmaṇaṃ vedapāragam । tīrthaṃ tad dhavyakavyānāṃ pradāne so atithiḥ smṛtaḥ ।।
sahasraṃ hi sahasrāṇām anṛcāṃ yatra bhuñjate । ekas tān mantravit prītaḥ sarvān arhati dharmataḥ ।। jñānotkṛṣṭāya deyāni kavyāni ca havīṃṣi ca । na hi hastāv asṛgdigdhau rudhireṇaiva śudhyataḥ ।।
yāvato grasate grāsān havyakavyeṣv amantravit । tāvato grasate preto dīptaśūlarṣṭyayoguḍān ।। jñānaniṣṭhā dvijāḥ ke cit taponiṣṭhās tathāpare । tapaḥsvādhyāyaniṣṭhāś ca karmaniṣṭhās tathāpare ।।
jñānaniṣṭheṣu kavyāni pratiṣṭhāpyāni yatnataḥ । havyāni tu yathānyāyaṃ sarveṣv eva caturṣv api ।। aśrotriyaḥ pitā yasya putraḥ syād vedapāragaḥ । aśrotriyo vā putraḥ syāt pitā syād vedapāragaḥ ।।
jyāyāṃsam anayor vidyād yasya syāc chrotriyaḥ pitā । mantrasaṃpūjanārthaṃ tu satkāram itaro arhati ।। na śrāddhe bhojayen mitraṃ dhanaiḥ kāryo asya saṃgrahaḥ । nāriṃ na mitraṃ yaṃ vidyāt taṃ śrāddhe bhojayed dvijam ।।
yasya mitrapradhānāni śrāddhāni ca havīṃṣi ca । tasya pretya phalaṃ nāsti śrāddheṣu ca haviḥṣu ca ।। yaḥ saṃgatāni kurute mohāc chrāddhena mānavaḥ । sa svargāc cyavate lokāc chrāddhamitro dvijādhamaḥ ।।
saṃbhojāni sābhihitā paiśācī dakṣiṇā dvijaiḥ । ihaivāste tu sā loke gaur andhevaikaveśmani ।। yatheriṇe bījam uptvā na vaptā labhate phalam । tathānṛce havir dattvā na dātā labhate phalam ।।
dātṝn pratigrahītṝṃś ca kurute phalabhāginaḥ । viduṣe dakṣiṇāṃ dattvā vidhivat pretya ceha ca ।। kāmaṃ śrāddhe arcayen mitraṃ nābhirūpam api tv arim । dviṣatā hi havir bhuktaṃ bhavati pretya niṣphalam ।।
yatnena bhojayec chrāddhe bahvṛcaṃ vedapāragam । śākhāntagam athādhvaryuṃ chandogaṃ tu samāptikam ।। eṣām anyatamo yasya bhuñjīta śrāddham arcitaḥ । pitṝṇāṃ tasya tṛptiḥ syāc chāśvatī sāptapauruṣī ।।
eṣa vai prathamaḥ kalpaḥ pradāne havyakavyayoḥ । anukalpas tv ayaṃ jñeyaḥ sadā sadbhir anuṣṭhitaḥ ।। mātāmahaṃ mātulaṃ ca svasrīyaṃ śvaśuraṃ gurum । dauhitraṃ viṭpatiṃ bandhum ṛtvig yājyau ca bhojayet ।।
na brāhmaṇaṃ parīkṣeta daive karmaṇi dharmavit । pitrye karmaṇi tu prāpte parīkṣeta prayatnataḥ ।। ye stenapatitaklībā ye ca nāstikavṛttayaḥ । tān havyakavyayor viprān anarhān manur abravīt ।।
jaṭilaṃ cānadhīyānaṃ durbālaṃ kitavaṃ tathā । yājayanti ca ye pūgāṃs tāṃś ca śrāddhe na bhojayet ।। cikitsakān devalakān māṃsavikrayiṇas tathā । vipaṇena ca jīvanto varjyāḥ syur havyakavyayoḥ ।।
preṣyo grāmasya rājñaś ca kunakhī śyāvadantakaḥ । pratiroddhā guroś caiva tyaktāgnir vārdhuṣis tathā ।। yakṣmī ca paśupālaś ca parivettā nirākṛtiḥ । brahmadviṭ parivittiś ca gaṇābhyantara eva ca ।।
kuśīlavo avakīrṇī ca vṛṣalīpatir eva ca । paunarbhavaś ca kāṇaś ca yasya copapatir gṛhe ।। bhṛtakādhyāpako yaś ca bhṛtakādhyāpitas tathā । śūdraśiṣyo guruś caiva vāgduṣṭaḥ kuṇḍagolakau ।।
akāraṇe parityaktā mātāpitror guros tathā । brāhmair yaunaiś ca saṃbandhaiḥ saṃyogaṃ patitair gataḥ ।। agāradāhī garadaḥ kuṇḍāśī somavikrayī । samudrayāyī bandī ca tailikaḥ kūṭakārakaḥ ।।
pitrā vivadamānaś ca kitavo madyapas tathā । pāparogy abhiśastaś ca dāmbhiko rasavikrayī ।। dhanuḥśarāṇāṃ kartā ca yaś cāgredidhiṣūpatiḥ । mitradhrug dyūtavṛttiś ca putrācāryas tathaiva ca ।।
bhrāmarī ganḍamālī ca śvitry atho piśunas tathā । unmatto andhaś ca varjyāḥ syur vedanindaka eva ca ।। hastigo'śvoṣṭradamako nakṣatrair yaś ca jīvati । pakṣiṇāṃ poṣako yaś ca yuddhācāryas tathaiva ca ।।
srotasāṃ bhedako yaś ca teṣāṃ cāvaraṇe rataḥ । gṛhasaṃveśako dūto vṛkṣāropaka eva ca ।। śvakrīḍī śyenajīvī ca kanyādūṣaka eva ca । hiṃsro vṛṣalavṛttiś ca gaṇānāṃ caiva yājakaḥ ।।
ācārahīnaḥ klībaś ca nityaṃ yācanakas tathā । kṛṣijīvī ślīpadī ca sadbhir nindita eva ca ।। aurabhriko māhiṣikaḥ parapūrvāpatis tathā । pretaniryāpakaś caiva varjanīyāḥ prayatnataḥ ।।
etān vigarhitācārān apāṅkteyān dvijādhamān । dvijātipravaro vidvān ubhayatra vivarjayet ।। brāhmaṇo tv anadhīyānas tṛṇāgnir iva śāmyati । tasmai havyaṃ na dātavyaṃ na hi bhasmani hūyate ।।
apāṅktadāne yo dātur bhavaty ūrdhvaṃ phalodayaḥ । daive haviṣi pitrye vā taṃ pravaksyāmy aśeṣataḥ ।। avratair yad dvijair bhuktaṃ parivetrādibhis tathā । apāṅkteyair yad anyaiś ca tad vai rakṣāṃsi bhuñjate ।।
dārāgnihotrasaṃyogaṃ kurute yo agraje sthite । parivettā sa vijñeyaḥ parivittis tu pūrvajaḥ ।। parivittiḥ parivettā yayā ca parividyate । sarve te narakaṃ yānti dātṛyājakapañcamāḥ ।।
bhrātur mṛtasya bhāryāyāṃ yo anurajyeta kāmataḥ । dharmeṇāpi niyuktāyāṃ sa jñeyo didhiṣūpatiḥ ।। paradāreṣu jāyete dvau sutau kuṇḍagolakau । patyau jīvati kuṇḍaḥ syān mṛte bhartari golakaḥ ।।
tau tu jātau parakṣetre prāṇinau pretya ceha ca । dattāni havyakavyāni nāśayanti pradāyinām ।। apāṅktyo yāvataḥ paṅktyān bhuñjānān anupaśyati । tāvatāṃ na phalaṃ tatra dātā prāpnoti bāliśaḥ ।।
vīkṣyāndho navateḥ kāṇaḥ ṣaṣṭeḥ śvitrī śatasya tu । pāparogī sahasrasya dātur nāśayate phalam ।। yāvataḥ saṃspṛśed aṅgair brāhmaṇāñ śūdrayājakaḥ । tāvatāṃ na bhaved dātuḥ phalaṃ dānasya paurtikam ।।
vedavic cāpi vipro asya lobhāt kṛtvā pratigraham । vināśaṃ vrajati kṣipram āmapātram ivāmbhasi ।। somavikrayiṇe viṣṭhā bhiṣaje pūyaśoṇitam । naṣṭaṃ devalake dattam apratiṣṭhaṃ tu vārdhuṣau ।।
yat tu vāṇijake dattaṃ neha nāmutra tad bhavet । bhasmanīva hutaṃ dravyaṃ tathā paunarbhave dvije ।। itareṣu tv apāṅktyeṣu yathoddiṣṭeṣv asādhuṣu । medo'sṛṅmāṃsamajjāsthi vadanty annaṃ manīṣiṇaḥ ।।
apāṅktyopahatā paṅktiḥ pāvyate yair dvijottamaiḥ । tān nibodhata kārtsnyena dvijāgryān paṅktipāvanān ।। agryāḥ sarveṣu vedeṣu sarvapravacaneṣu ca । śrotriyānvayajāś caiva vijñeyāḥ paṅktipāvanāḥ ।।
triṇāciketaḥ pañcāgnis trisuparṇaḥ ṣaḍaṅgavit । brahmadeyātmasantāno jyeṣṭhasāmaga eva ca ।। vedārthavit pravaktā ca brahmacārī sahasradaḥ । śatāyuś caiva vijñeyā brāhmaṇāḥ paṅktipāvanāḥ ।।
pūrvedyur aparedyur vā śrāddhakarmaṇy upasthite । nimantrayeta tryavarān samyag viprān yathoditān ।। nimantrito dvijaḥ pitrye niyatātmā bhavet sadā । na ca chandāṃsy adhīyīta yasya śrāddhaṃ ca tad bhavet ।।
nimantritān hi pitara upatiṣṭhanti tān dvijān । vāyuvac cānugacchanti tathāsīnān upāsate ।। ketitas tu yathānyāyaṃ havye kavye dvijottamaḥ । kathaṃ cid apy atikrāman pāpaḥ sūkaratāṃ vrajet ।।
āmantritas tu yaḥ śrāddhe vṛśalyā saha modate । dātur yad duṣkṛtaṃ kiṃ cit tat sarvaṃ pratipadyate ।। akrodhanāḥ śaucaparāḥ satataṃ brahmacāriṇaḥ । nyastaśastrā mahābhāgāḥ pitaraḥ pūrvadevatāḥ ।।
yasmād utpattir eteṣāṃ sarveṣām apy aśeṣataḥ । ye ca yair upacaryāḥ syur niyamais tān nibodhata ।। manor hairaṇyagarbhasya ye marīcyādayaḥ sutāḥ । teṣām ṛṣīṇāṃ sarveṣāṃ putrāḥ pitṛgaṇāḥ smṛtāḥ ।।
virāṭsutāḥ somasadaḥ sādhyānāṃ pitaraḥ smṛtāḥ । agniṣvāttāś ca devānāṃ mārīcā lokaviśrutāḥ ।। daityadānavayakṣāṇāṃ gandharvoragarakṣasām । suparṇakinnarāṇāṃ ca smṛtā barhiṣado atrijāḥ ।।
somapā nāma viprāṇāṃ kṣatriyāṇāṃ havirbhujaḥ । vaiśyānām ājyapā nāma śūdrāṇāṃ tu sukālinaḥ ।। somapās tu kaveḥ putrā haviṣmanto aṅgiraḥsutāḥ । pulastyasyājyapāḥ putrā vasiṣṭhasya sukālinaḥ ।।
agnidagdhānagnidagdhān kāvyān barhiṣadas tathā । agniṣvāttāṃś ca saumyāṃś ca viprāṇām eva nirdiśet ।। ya ete tu gaṇā mukhyāḥ pitṝṇāṃ parikīrtitāḥ । teṣām apīha vijñeyaṃ putrapautram anantakam ।।
ṛṣibhyaḥ pitaro jātāḥ pitṛbhyo devamānavāḥ । devebhyas tu jagat sarvaṃ caraṃ sthāṇv anupūrvaśaḥ ।। rājatair bhājanair eṣām atho vā rajatānvitaiḥ । vāry api śraddhayā dattam akṣayāyopakalpate ।।
daivakāryād dvijātīnāṃ pitṛkāryaṃ viśiṣyate । daivaṃ hi pitṛkāryasya pūrvam āpyāyanaṃ smṛtam ।। teṣām ārakṣabhūtaṃ tu pūrvaṃ daivaṃ niyojayet । raksāṃsi vipralumpanti śrāddham ārakṣavarjitam ।।
daivādyantaṃ tad īheta pitrādyantaṃ na tad bhavet । pitrādyantaṃ tv īhamānaḥ kṣipraṃ naśyati sānvayaḥ ।। śuciṃ deśaṃ viviktaṃ ca gomayenopalepayet । dakṣināpravaṇaṃ caiva prayatnenopapādayet ।।
avakāśeṣu cokṣeṣu jalatīreṣu caiva hi । vivikteṣu ca tuṣyanti dattena pitaraḥ sadā ।। āsaneṣūpakḷpteṣu barhiṣmatsu pṛthakpṛthak । upaspṛṣṭodakān samyag viprāṃs tān upaveśayet ।।
upaveśya tu tān viprān āsaneṣv ajugupsitān । gandhamālyaiḥ surabhibhir arcayed daivapūrvakam ।। teṣām udakam ānīya sapavitrāṃs tilān api । agnau kuryād anujñāto brāhmaṇo brāhmaṇaiḥ saha ।।
agneḥ somayamābhyāṃ ca kṛtvāpyāyanam āditaḥ । havirdānena vidhivat paścāt saṃtarpayet pitṝn ।। agnyabhāve tu viprasya pāṇāv evopapādayet । yo hy agniḥ sa dvijo viprair mantradarśibhir ucyate ।।
akrodhanān suprasādān vadanty etān purātanān । lokasyāpyāyane yuktān śrāddhadevān dvijottamān ।। apasavyam agnau kṛtvā sarvam āvṛtya vikramam । apasavyena hastena nirvaped udakaṃ bhuvi ।।
trīṃs tu tasmād dhaviḥśeṣāt piṇḍān kṛtvā samāhitaḥ । audakenaiva vidhinā nirvaped dakṣiṇāmukhaḥ ।। nyupya piṇḍāṃs tatas tāṃs tu prayato vidhipūrvakam । teṣu darbheṣu taṃ hastaṃ nirmṛjyāl lepabhāginām ।।
ācamyodakparāvṛtya trir āyamya śanair asūn । ṣaḍ ṛtūṃś ca namaskuryāt pitṝn eva ca mantravat ।। udakaṃ ninayec cheṣaṃ śanaiḥ piṇḍāntike punaḥ । avajighrec ca tān piṇḍān yathānyuptān samāhitaḥ ।।
piṇḍebhyas tv alpikāṃ mātrāṃ samādāyānupūrvaśaḥ । tān eva viprān āsīnān vidhivat pūrvam āśayet ।। dhriyamāṇe tu pitari pūrveṣām eva nirvapet । vipravad vāpi taṃ śrāddhe svakaṃ pitaram āśayet ।।
pitā yasya nivṛttaḥ syāj jīvec cāpi pitāmahaḥ । pituḥ sa nāma saṅkīrtya kīrtayet prapitāmaham ।। pitāmaho vā tacchrāddhaṃ bhuñjītety abravīn manuḥ । kāmaṃ vā samanujñātaḥ svayam eva samācaret ।।
teṣāṃ dattvā tu hasteṣu sapavitraṃ tilodakam । tatpiṇḍāgraṃ prayaccheta svadhaiṣām astv iti bruvan ।। pāṇibhyāṃ tūpasaṃgṛhya svayam annasya vardhitam । viprāntike pitṝn dhyāyan śanakair upanikṣipet ।।
ubhayor hastayor muktaṃ yad annam upanīyate । tad vipralumpanty asurāḥ sahasā duṣṭacetasaḥ ।। guṇāṃś ca sūpaśākādyān payo dadhi ghṛtaṃ madhu । vinyaset prayataḥ pūrvaṃ bhūmāv eva samāhitaḥ ।।
bhakṣyaṃ bhojyaṃ ca vividhaṃ mūlāni ca phalāni ca । hṛdyāni caiva māṃsāni pānāni surabhīṇi ca ।। upanīya tu tat sarvaṃ śanakaiḥ susamāhitaḥ । pariveṣayeta prayato guṇān sarvān pracodayan ।।
nāsram āpātayej jātu na kupyen nānṛtaṃ vadet । na pādena spṛśed annaṃ na caitad avadhūnayet ।। asraṃ gamayati pretān kopo arīn anṛtaṃ śunaḥ । pādasparśas tu rakṣāṃsi duṣkṛtīn avadhūnanam ।।
yad yad roceta viprebhyas tat tad dadyād amatsaraḥ । brahmodyāś ca kathāḥ kuryāt pitṝṇām etad īpsitam ।। svādhyāyaṃ śrāvayet pitrye dharmaśāstrāṇi caiva hi । ākhyānānītihāsāṃś ca purāṇāni khilāni ca ।।
harṣayed brāhmaṇāṃs tuṣṭo bhojayec ca śanaiḥśanaiḥ । annādyenāsakṛc caitān guṇaiś ca paricodayet ।। vratastham api dauhitraṃ śrāddhe yatnena bhojayet । kutapaṃ cāsanaṃ dadyāt tilaiś ca vikiren mahīm ।।
trīṇi śrāddhe pavitrāṇi dauhitraḥ kutapas tilāḥ । trīṇi cātra praśaṃsanti śaucam akrodham atvarām ।। atyuṣṇaṃ sarvam annaṃ syād bhuñjīraṃs te ca vāgyatāḥ । na ca dvijātayo brūyur dātrā pṛṣṭā havirguṇān ।।
yāvad uṣmā bhavaty annaṃ yāvad aśnanti vāgyatāḥ । pitaras tāvad aśnanti yāvan noktā havirguṇāḥ ।। yad veṣṭitaśirā bhuṅkte yad bhuṅkte dakṣiṇāmukhaḥ । sopānatkaś ca yad bhuṅkte tad vai rakṣāṃsi bhuñjate ।।
cāṇḍālaś ca varāhaś ca kukkuṭaḥ śvā tathaiva ca । rajasvalā ca ṣaṇḍhaś ca nekṣerann aśnato dvijān ।। home pradāne bhojye ca yad ebhir abhivīkṣyate । daive haviṣi pitrye vā tad gacchaty ayathātatham ।।
ghrāṇena sūkaro hanti pakṣavātena kukkuṭaḥ । śvā tu dṛṣṭinipātena sparśeṇāvaravarṇajaḥ ।। khañjo vā yadi vā kāṇo dātuḥ preṣyo api vā bhavet । hīnātiriktagātro vā tam apy apanayet punaḥ ।।
brāhmaṇaṃ bhikṣukaṃ vāpi bhojanārtham upasthitam । brāhmaṇair abhyanujñātaḥ śaktitaḥ pratipūjayet ।। sārvavarṇikam annādyaṃ saṃnīyāplāvya vāriṇā । samutsṛjed bhuktavatām agrato vikiran bhuvi ।।
asaṃskṛtapramītānāṃ tyāgināṃ kulayoṣitām । ucchiṣṭaṃ bhāgadheyaṃ syād darbheṣu vikiraś ca yaḥ ।। uccheṣaṇāṃ bhūmigatam ajihmasyāśaṭhasya ca । dāsavargasya tat pitrye bhāgadheyaṃ pracakṣate ।।
āsapiṇḍakriyākarma dvijāteḥ saṃsthitasya tu । adaivaṃ bhojayec chrāddhaṃ piṇḍam ekaṃ ca nirvapet ।। sahapiṇḍakriyāyāṃ tu kṛtāyām asya dharmataḥ । anayaivāvṛtā kāryaṃ piṇḍanirvapanaṃ sutaiḥ ।।
śrāddhaṃ bhuktvā ya ucchiṣṭaṃ vṛṣalāya prayacchati । sa mūḍho narakaṃ yāti kālasūtram avākśirāḥ ।। śrāddhabhug vṛṣalītalpaṃ tad ahar yo adhigacchati । tasyāḥ purīṣe taṃ māsaṃ pitaras tasya śerate ।।
pṛṣṭvā svaditam ity evaṃ tṛptān ācāmayet tataḥ । ācāntāṃś cānujānīyād abhito ramyatām iti ।। svadhāstv ity eva taṃ brūyur brāhmaṇās tadanantaram । svadhākāraḥ parā hy āṣīḥ sarveṣu pitṛkarmasu ।।
tato bhuktavatāṃ teṣām annaśeṣaṃ nivedayet । yathā brūyus tathā kuryād anujñātas tato dvijaiḥ ।। pitrye svaditam ity eva vācyaṃ goṣṭhe tu suśṛtam । saṃpannam ity abhyudaye daive rucitam ity api ।।
aparāhṇas tathā darbhā vāstusaṃpādanaṃ tilāḥ । sṛṣṭir mṛṣṭir dvijāś cāgryāḥ śrāddhakarmasu saṃpadaḥ ।। darbhāḥ pavitraṃ pūrvāhṇo haviṣyāṇi ca sarvaśaḥ । pavitraṃ yac ca pūrvoktaṃ vijñeyā havyasaṃpadaḥ ।।
munyannāni payaḥ somo māṃsaṃ yac cānupaskṛtam । aksāralavaṇaṃ caiva prakṛtyā havir ucyate ।। visṛjya brāhmaṇāṃs tāṃs tu niyato vāgyataḥ śuciḥ । dakṣiṇāṃ diśam ākāṅkṣan yācetemān varān pitṝn ।।
dātāro no abhivardhantāṃ vedāḥ saṃtatir eva ca । śraddhā ca no mā vyagamad bahudeyaṃ ca no astv iti ।। evaṃ nirvapaṇaṃ kṛtvā piṇḍāṃs tāṃs tadanantaram । gāṃ vipram ajam agniṃ vā prāśayed apsu vā kṣipet ।।
piṇḍanirvapaṇaṃ ke cit parastād eva kurvate । vayobhiḥ khādayanty anye prakṣipanty anale apsu vā ।। pativratā dharmapatnī pitṛpūjanatatparā । madhyamaṃ tu tataḥ piṇḍam adyāt samyak sutārthinī ।।
āyuṣmantaṃ sutaṃ sūte yaśomedhāsamanvitam । dhanavantaṃ prajāvantaṃ sāttvikaṃ dhārmikaṃ tathā ।। praksālya hastāv ācāmya jñātiprāyaṃ prakalpayet । jñātibhyaḥ satkṛtaṃ dattvā bāndhavān api bhojayet ।।
uccheṣaṇaṃ tu tat tiṣṭhed yāvad viprā visarjitāḥ । tato gṛhabaliṃ kuryād iti dharmo vyavasthitaḥ ।। havir yac cirarātrāya yac cānantyāya kalpate । pitṛbhyo vidhivad dattaṃ tat pravakṣyāmy aśeṣataḥ ।।
tilair vrīhiyavair māṣair adbhir mūlaphalena vā । dattena māsaṃ tṛpyanti vidhivat pitaro nṛnām ।। dvau māsau matsyamāṃsena trīn māsān hāriṇena tu । aurabhreṇātha caturaḥ śākunenātha pañca vai ।।
ṣaṇmāsāṃś chāgamāṃsena pārṣatena ca sapta vai । aṣṭāv enasya māṃsena rauraveṇa navaiva tu ।। daśamāsāṃs tu tṛpyanti varāhamahiṣāmiṣaiḥ । śaśakūrmayos tu māṃsena māsān ekādaśaiva tu ।।
saṃvatsaraṃ tu gavyena payasā pāyasena ca । vārdhrīṇasasya māṃsena tṛptir dvādaśavārṣikī ।। kālaśākaṃ mahāśalkāḥ khaṅgalohāmiṣaṃ madhu । ānantyāyaiva kalpyante munyannāni ca sarvaśaḥ ।।
yat kiṃ cin madhunā miśraṃ pradadyāt tu trayodaśīm । tad apy akṣayam eva syād varṣāsu ca maghāsu ca ।। api naḥ sa kule bhūyād yo no dadyāt trayodaśīm । pāyasaṃ madhusarpirbhyāṃ prāk chāye kuñjarasya ca ।।
yad yad dadāti vidhivat samyak śraddhāsamanvitaḥ । tat tat pitṝṇāṃ bhavati paratrānantam akṣayam ।। kṛṣṇapakṣe daśamyādau varjayitvā caturdaśīm । śrāddhe praśastās tithayo yathaitā na tathetarāḥ ।।
yukṣu kurvan dinarkṣeṣu sarvān kāmān samaśnute । ayukṣu tu pitṝn sarvān prajāṃ prāpnoti puṣkalām ।। yathā caivāparaḥ pakṣaḥ pūrvapakṣād viśiṣyate । tathā śrāddhasya pūrvāhṇād aparāhṇo viśiṣyate ।।
prācīnāvītinā samyag apasavyam atandriṇā । pitryam ā nidhanāt kāryaṃ vidhivad darbhapāṇinā ।। rātrau śrāddhaṃ na kurvīta rākṣasī kīrtitā hi sā । saṃdhyayor ubhayoś caiva sūrye caivācirodite ।।
anena vidhinā śrāddhaṃ trir abdasyeha nirvapet । hemantagrīṣmavarṣāsu pāñcayajñikam anvaham ।। na paitṛyajñiyo homo laukike agnau vidhīyate । na darśena vinā śrāddham āhitāgner dvijanmanaḥ ।।
yad eva tarpayaty adbhiḥ pitṝn snātvā dvijottamaḥ । tenaiva kṛtsnam āpnoti pitṛyajñakriyāphalam ।। vasūn vadanti tu pitṝn rudrāṃś caiva pitāmahān । prapitāmahāṃs tathādityān śrutir eṣā sanātanī ।।
vighasāśī bhaven nityaṃ nityaṃ vāmṛtabhojanaḥ । vighaso bhuktaśeṣaṃ tu yajñaśeṣaṃ tathāmṛtam ।। etad vo abhihitaṃ sarvaṃ vidhānaṃ pāñcayajñikam । dvijātimukhyavṛttīnāṃ vidhānaṃ śrūyatām iti ।।
caturtham āyuṣo bhāgam uṣitvādyaṃ gurau dvijāḥ । dvitīyam āyuṣo bhāgaṃ kṛtadāro gṛhe vaset ।। adroheṇaiva bhūtānām alpadroheṇa vā punaḥ । yā vṛttis tāṃ samāsthāya vipro jīved anāpadi ।।
yātrāmātraprasiddhyarthaṃ svaiḥ karmabhir agarhitaiḥ । akleśena śarīrasya kurvīta dhanasaṃcayam ।। ṛtāmṛtābhyāṃ jīvet tu mṛtena pramṛtena vā । satyānṛtābhyām api vā na śvavṛttyā kadā cana ।।
ṛtam uñchaśilaṃ jñeyam amṛtaṃ syād ayācitam । mṛtaṃ tu yācitaṃ bhaikṣaṃ pramṛtaṃ karṣaṇaṃ smṛtam ।। satyānṛtaṃ tu vāṇijyaṃ tena caivāpi jīvyate । sevā śvavṛttir ākhyātā tasmāt tāṃ parivarjayet ।।
kusūladhānyako vā syāt kumbhīdhānyaka eva vā । tryahaihiko vāpi bhaved aśvastanika eva vā ।। caturṇām api caiteṣāṃ dvijānāṃ gṛhamedhinām । jyāyān paraḥ paro jñeyo dharmato lokajittamaḥ ।।
ṣaṭkarmaiko bhavaty eṣāṃ tribhir anyaḥ pravartate । dvābhyām ekaś caturthas tu brahmasattreṇa jīvati ।। vartayaṃś ca śiloñchābhyām agnihotraparāyaṇaḥ । iṣṭīḥ pārvāyaṇāntīyāḥ kevalā nirvapet sadā ।।
na lokavṛttaṃ varteta vṛttihetoḥ kathaṃ cana । ajihmām aśathāṃ śuddhāṃ jīved brāhmaṇajīvikām ।। saṃtoṣaṃ param āsthāya sukhārthī saṃyato bhavet । saṃtoṣamūlaṃ hi sukhaṃ duḥkhamūlaṃ viparyayaḥ ।।
ato anyatamayā vṛttyā jīvaṃs tu snātako dvijaḥ । svargāyuṣyayaśasyāni vratāṇīmāni dhārayet ।। vedoditaṃ svakaṃ karma nityaṃ kuryād atandritaḥ । tad dhi kurvan yathāśakti prāpnoti paramāṃ gatim ।।
nehetārthān prasaṅgena na viruddhena karmaṇā । na vidyamāneṣv artheṣu nārtyām api yatas tataḥ ।। indriyārtheṣu sarveṣu na prasajyeta kāmataḥ । atiprasaktiṃ caiteṣāṃ manasā saṃnivartayet ।।
sarvān parityajed arthān svādhyāyasya virodhinaḥ । yathā tathādhyāpayaṃs tu sā hy asya kṛtakṛtyatā ।। vayasaḥ karmaṇo arthasya śrutasyābhijanasya ca । veṣavāgbuddhisārūpyam ācaran vicared iha ।।
buddhivṛddhikarāṇy āśu dhanyāni ca hitāni ca । nityaṃ śāstrāṇy avekṣeta nigamāṃś caiva vaidikān ।। yathā yathā hi puruṣaḥ śāstraṃ samadhigacchati । tathā tathā vijānāti vijñānaṃ cāsya rocate ।।
ṛṣiyajñaṃ devayajñaṃ bhūtayajñaṃ ca sarvadā । nṛyajñaṃ pitṛyajñaṃ ca yathāśakti na hāpayet ।। etān eke mahāyajñān yajñaśāstravido janāḥ । anīhamānāḥ satatam indriyeṣv eva juhvati ।।
vācy eke juhvati prāṇaṃ prāṇe vācaṃ ca sarvadā । vāci prāṇe ca paśyanto yajñanirvṛttim akṣayām ।। jñānenaivāpare viprā yajanty etair makhaiḥ sadā । jñānamūlāṃ kriyām eṣāṃ paśyanto jñānacakṣuṣā ।।
agnihotraṃ ca juhuyād ādyante dyuniśoḥ sadā । darśena cārdhamāsānte paurṇāmāsena caiva hi ।। sasyānte navasasyeṣṭyā tathā rtvante dvijo adhvaraiḥ । paśunā tv ayanasyādau samānte saumikair makhaiḥ ।।
nāniṣṭvā navasasyeṣṭyā paśunā cāgnimān dvijaḥ । navānnam adyān māṃsaṃ vā dīrgham āyur jijīviṣuḥ ।। navenānarcitā hy asya paśuhavyena cāgnayaḥ । prāṇān evāttum icchanti navānnāmiṣagardhinaḥ ।।
āsanāśanaśayyābhir adbhir mūlaphalena vā । nāsya kaś cid vased gehe śaktito anarcito atithiḥ ।। pāṣāṇḍino vikarmasthān baiḍālavratikāñ śaṭhān । haitukān bakavṛttīṃś ca vāṅgātreṇāpi nārcayet ।।
vedavidyāvratasnātāñ śrotriyān gṛhamedhinaḥ । pūjayed dhavyakavyena viparītāṃś ca varjayet ।। śaktito apacamānebhyo dātavyaṃ gṛhamedhinā । saṃvibhāgaś ca bhūtebhyaḥ kartavyo anuparodhataḥ ।।
rājato dhanam anvicchet saṃsīdan snātakaḥ kṣudhā । yājyāntevāsinor vāpi na tv anyata iti sthitiḥ ।। na sīdet snātako vipraḥ kṣudhā śaktaḥ kathaṃ cana । na jīrṇamalavadvāsā bhavec ca vibhave sati ।।
kḷptakeśanakhaśmaśrur dāntaḥ śuklāmbaraḥ śuciḥ । svādhyāye caiva yuktaḥ syān nityam ātmahiteṣu ca ।। vaiṇavīṃ dhārayed yaṣṭiṃ sodakaṃ ca kamaṇḍalum । yajñopavītaṃ vedaṃ ca śubhaṃ raukme ca kuṇḍale ।।
nekṣetodyantam ādityaṃ nāstaṃ yāntaṃ kadā cana । nopasṛṣṭaṃ na vāristhaṃ na madhyaṃ nabhaso gatam ।। na laṅghayed vatsatantrīṃ na pradhāvec ca varṣati । na codake nirīkṣeta svarūpam iti dhāraṇā ।।
mṛdaṃ gāṃ daivataṃ vipraṃ ghṛtaṃ madhu catuṣpatham । pradakṣiṇāni kurvīta prajñātāṃś ca vanaspatīn ।। nopagacchet pramatto api striyam ārtavadarśane । samānaśayane caiva na śayīta tayā saha ।।
rajasābhiplutāṃ nārīṃ narasya hy upagacchataḥ । prajñā tejo balaṃ cakṣur āyuś caiva prahīyate ।। tāṃ vivarjayatas tasya rajasā samabhiplutām । prajñā tejo balaṃ cakṣur āyuś caiva pravardhate ।।
nāśnīyād bhāryayā sārdhaṃ nainām īkṣeta cāśnatīm । kṣuvatīṃ jṛmbhamāṇāṃ vā na cāsīnāṃ yathāsukham ।। nāñjayantīṃ svake netre na cābhyaktām anāvṛtām । na paśyet prasavantīṃ ca tejaskāmo dvijottamaḥ ।।
nānnam adyād ekavāsā na nagnaḥ snānam ācaret । na mūtraṃ pathi kurvīta na bhasmani na govraje ।। na phālakṛṣṭe na jale na cityāṃ na ca parvate । na jīrṇadevāyatane na valmīke kadā cana ।।
na sasattveṣu garteṣu na gacchann api na sthitaḥ । na nadītīram āsādya na ca parvatamastake ।। vāyvagnivipram ādityam apaḥ paśyaṃs tathaiva gāḥ । na kadā cana kurvīta viṇmūtrasya visarjanam ।।
tiraskṛtyoccaret kāṣṭha- loṣṭhapatratṛṇādinā । niyamya prayato vācaṃ saṃvītāṅgo avaguṇṭhitaḥ ।। mūtroccārasamutsargaṃ divā kuryād udaṅmukhaḥ । dakṣiṇābhimukho rātrau saṃdhyāyoś ca yathā divā ।।
chāyāyām andhakāre vā rātrāv ahani vā dvijaḥ । yathāsukhamukhaḥ kuryāt prāṇabādhabhayeṣu ca ।। pratyagniṃ pratisūryaṃ ca pratisomodakadvijam । pratigu prativātaṃ ca prajñā naśyati mehataḥ ।।
nāgniṃ mukhenopadhamen nagnāṃ nekṣeta ca striyam । nāmedhyaṃ prakṣiped agnau na ca pādau pratāpayet ।। adhastān nopadadhyāc ca na cainam abhilaṅghayet । na cainaṃ pādataḥ kuryān na prāṇābādham ācaret ।।
nāśnīyāt saṃdhivelāyāṃ na gacchen nāpi saṃviśet । na caiva pralikhed bhūmiṃ nātmano apaharet srajam ।। nāpsu mūtraṃ purīṣaṃ vā ṣṭhīvanaṃ vā samutsṛjet । amedhyaliptam anyad vā lohitaṃ vā viṣāṇi vā ।।
naikaḥ supyāc chūnyagehe na śreyāṃsaṃ prabodhayet । nodakyayābhibhāṣeta yajñaṃ gacchen na cāvṛtaḥ ।। agnyagāre gavāṃ goṣṭhe brāhmaṇānāṃ ca saṃnidhau । svādhyāye bhojane caiva dakṣinaṃ pāṇim uddharet ।।
na vārayed gāṃ dhayantīṃ na cācakṣīta kasya cit । na divīndrāyudhaṃ dṛṣṭvā kasya cid darśayed budhaḥ ।। nādharmike vased grāme na vyādhibahule bhṛśam । naikaḥ prapadyetādhvānaṃ na ciraṃ parvate vaset ।।
na śūdrarājye nivasen nādhārmikajanāvṛte । na pāṣaṇḍigaṇākrānte nopasṣṛṭe antyajair nṛbhiḥ ।। na bhuñjītoddhṛtasnehaṃ nātisauhityam ācaret । nātiprage nātisāyaṃ na sāyaṃ prātarāśitaḥ ।।
na kurvīta vṛthāceṣṭāṃ na vāry añjalinā pibet । notsaṅge bhakṣayed bhakṣyān na jātu syāt kutūhalī ।। na nṛtyed atha vā gāyen na vāditrāṇi vādayet] । nāsphoṭayen na ca kṣveḍen na ca rakto virāvayet ।।
na pādau dhāvayet kāṃsye kadā cid api bhājane । na bhinnabhāṇḍe bhuñjīta na bhāvapratidūṣite ।। upānahau ca vāsaś ca dhṛtam anyair na dhārayet । upavītam alaṅkāraṃ srajaṃ karakam eva ca ।।
nāvinītair bhajed dhuryair na ca kṣudhvyādhipīḍitaiḥ । na bhinnaśṛṅgākṣikhurair na vāladhivirūpitaiḥ ।। vinītais tu vrajen nityam āśugair lakṣaṇānvitaiḥ । varṇarūpopasaṃpannaiḥ pratodenātudan bhṛśam ।।
bālātapaḥ pretadhūmo varjyaṃ bhinnaṃ tathāsanam । na chindyān nakharomāṇi dantair notpāṭayen nakhān ।। na mṛlloṣṭhaṃ ca mṛdnīyān na chindyāt karajais tṛṇam । na karma niṣphalaṃ kuryān nāyatyām asukhodayam ।।
loṣṭhamardī tṛṇacchedī nakhakhādī ca yo naraḥ । sa vināśaṃ vrajaty āśu sūcakāśucir eva ca ।। na vigarhya kathāṃ kuryād bahir mālyaṃ na dhārayet । gavāṃ ca yānaṃ pṛṣṭhena sarvathaiva vigarhitam ।।
advāreṇa ca nātīyād grāmaṃ vā veśma vāvṛtam । rātrau ca vṛkṣamūlāni dūrataḥ parivarjayet ।। nākṣair dīvyet kadā cit tu svayaṃ nopānahau haret । śayanastho na bhuñjīta na pāṇisthaṃ na cāsane ।।
sarvaṃ ca tilasaṃbaddhaṃ nādyād astam ite ravau । na ca nagnaḥ śayīteha na cocchiṣṭaḥ kva cid vrajet ।। ārdrapādas tu bhuñjīta nārdrapādas tu saṃviśet । ārdrapādas tu bhuñjāno dīrgham āyur avāpnuyāt ।।
acakṣurviṣayaṃ durgaṃ na prapadyeta karhi cit । na viṇmūtram udīkṣeta na bāhubhyāṃ nadīṃ taret ।। adhitiṣṭhen na keśāṃs tu na bhasmāsthikapālikāḥ । na kārpāsāsthi na tuṣān dīrgham āyur jijīviṣuḥ ।।
na saṃvasec ca patitair na cāṇḍālair na pulkasaiḥ । na mūrkhair nāvaliptaiś ca nāntyair nāntyāvasāyibhiḥ ।। na śūdrāya matiṃ dadyān nocchiṣṭaṃ na haviṣkṛtam । na cāsyopadiśed dharmaṃ na cāsya vratam ādiśet ।।
yo hy asya dharmam ācaṣṭe yaś caivādiśati vratam । so asaṃvṛtaṃ nāma tamaḥ saha tenaiva majjati ।। na saṃhatābhyāṃ pāṇibhyāṃ kaṇḍūyed ātmanaḥ śiraḥ । na spṛśec caitad ucchiṣṭo na ca snāyād vinā tataḥ ।।
keśagrahān prahārāṃś ca śirasy etān vivarjayet । śiraḥsnātaś ca tailena nāṅgaṃ kiṃ cid api spṛśet ।। na rājñaḥ pratigṛhṇīyād arājanyaprasūtitaḥ । sūnācakradhvajavatāṃ veśenaiva ca jīvatām ।।
daśasūnāsamaṃ cakraṃ daśacakrasamo dhvajaḥ । daśadhvajasamo veśo daśaveśasamo nṛpaḥ ।। daśa sūṇāsahasrāṇi yo vāhayati saunikaḥ । tena tulyaḥ smṛto rājā ghoras tasya pratigrahaḥ ।।
yo rājñaḥ pratigṛhṇāti lubdhasyocchāstravartinaḥ । sa paryāyeṇa yātīmān narakān ekaviṃśatim ।। tāmisram andhatāmisraṃ mahārauravarauravau । narakaṃ kālasūtraṃ ca mahānarakam eva ca ।।
saṃjīvanaṃ mahāvīciṃ tapanaṃ saṃpratāpanam । saṃhātaṃ ca sakākolaṃ kuḍmalaṃ pratimūrtikam ।। lohaśaṅkum ṛjīṣaṃ ca panthānaṃ śālmalīṃ nadīm । asipatravanaṃ caiva lohadārakam eva ca ।।
etad vidanto vidvāṃso brāhmaṇā brahmavādinaḥ । na rājñaḥ pratigṛhṇanti pretya śreyo abhikāṅkṣiṇaḥ ।। brāhme muhūrte budhyeta dharmārthau cānucintayet । kāyakleśāṃś ca tanmūlān vedatattvārtham eva ca ।।
utthāyāvaśyakaṃ kṛtvā kṛtaśaucaḥ samāhitaḥ । pūrvāṃ saṃdhyāṃ japaṃs tiṣṭhet svakāle cāparāṃ ciram ।। ṛṣayo dīrghasaṃdhyatvād dīrgham āyur avāpnuyuḥ । prajñāṃ yaśaś ca kīrtiṃ ca brahmavarcasam eva ca ।।
śrāvaṇyāṃ prauṣṭhapadyāṃ vāpy upākṛtya yathāvidhi । yuktaś chandāṃsy adhīyīta māsān vipro ardhapañcamān ।। puṣye tu chandasāṃ kuryād bahir utsarjanaṃ dvijaḥ । māghaśuklasya vā prāpte pūrvāhṇe prathame ahani ।।
yathāśāstraṃ tu kṛtvaivam utsargaṃ chandasāṃ bahiḥ । viramet pakṣiṇīṃ rātriṃ tad evaikam aharniśam ।। ata ūrdhvaṃ tu chandāṃsi śukleṣu niyataḥ paṭhet । vedāṅgāni ca sarvāṇi kṛṣṇapakṣeṣu saṃpaṭhet ।।
nāvispaṣṭam adhīyīta na śūdrajanasannidhau । na niśānte pariśrānto brahmādhītya punaḥ svapet ।। yathoditena vidhinā nityaṃ chandaskṛtaṃ paṭhet । brahma chandaskṛtaṃ caiva dvijo yukto hy anāpadi ।।
imān nityam anadhyāyān adhīyāno vivarjayet । adhyāpanaṃ ca kurvāṇaḥ śiṣyāṇāṃ vidhipūrvakam ।। karṇaśrave anile rātrau divā pāṃsusamūhane । etau varṣāsv anadhyāyāv adhyāyajñāḥ pracakṣate ।।
vidyutstanitavarṣeṣu maholkānāṃ ca saṃplave । ākālikam anadhyāyam eteṣu manur abravīt ।। etāṃs tv abhyuditān vidyād yadā prāduṣkṛtāgniṣu । tadā vidyād anadhyāyam anṛtau cābhradarśane ।।
nirghāte bhūmicalane jyotiṣāṃ copasarjane । etān ākālikān vidyād anadhyāyān ṛtāv api ।। prāduṣkṛteṣv agniṣu tu vidyutstanitaniḥsvane । sajyotiḥ syād anadhyāyaḥ śeṣe rātrau yathā divā ।।
nityānadhyāya eva syād grāmeṣu nagareṣu ca । dharmanaipuṇyakāmānāṃ pūtigandhe ca sarvadā ।। antargataśave grāme vṛṣalasya ca sannidhau । anadhyāyo rudyamāne samavāye janasya ca ।।
udake madhyarātre ca viṇmūtrasya visarjane । ucchiṣṭaḥ śrāddhabhuk caiva manasāpi na cintayet ।। pratigṛhya dvijo vidvān ekoddiṣṭasya ketanam । tryahaṃ na kīrtayed brahma rājño rāhoś ca sūtake ।।
yāvad ekānudiṣṭasya gandho lepaś ca tiṣṭhati । viprasya viduṣo dehe tāvad brahma na kīrtayet ।। śayānaḥ prauḍhapādaś ca kṛtvā caivāvasakthikām । nādhīyītāmiṣaṃ jagdhvā sūtakānnādyam eva ca ।।
nīhāre bāṇaśabde ca saṃdhyayor eva cobhayoḥ । amāvāsyācaturdaśyoḥ paurṇamāsyaṣṭakāsu ca ।। amāvāsyā guruṃ hanti śiṣyaṃ hanti caturdaśī । brahmāṣṭakapaurṇamāsyau tasmāt tāḥ parivarjayet ।।
pāṃsuvarṣe diśāṃ dāhe gomāyuvirute tathā । śvakharoṣṭre ca ruvati paṅktau ca na paṭhed dvijaḥ ।। nādhīyīta śmaśānānte grāmānte govraje api vā । vasitvā maithunaṃ vāsaḥ śrāddhikaṃ pratigṛhya ca ।।
prāṇi vā yadi vāprāṇi yat kiṃ cic chrāddhikaṃ bhavet । tad ālabhyāpy anadhyāyaḥ pāṇyāsyo hi dvijaḥ smṛtaḥ ।। corair upadrute grāme saṃbhrame cāgnikārite । ākālikam anadhyāyaṃ vidyāt sarvādbhuteṣu ca ।।
upākarmaṇi cotsarge trirātraṃ kṣepaṇaṃ smṛtam । aṣṭakāsu tv ahorātram ṛtvantāsu ca rātriṣu ।। nādhīyītāśvam ārūḍho na vṛkṣaṃ na ca hastinam । na nāvaṃ na kharaṃ noṣṭraṃ neriṇastho na yānagaḥ ।।
na vivāde na kalahe na senāyāṃ na saṃgare । na bhuktamātre nājīrṇe na vamitvā na śuktake ।। atithiṃ cānanujñāpya mārute vāti vā bhṛśam । rudhire ca srute gātrāc chastreṇa ca parikṣate ।।
sāmadhvanāv ṛgyajuṣī nādhīyīta kadā cana । vedasyādhītya vāpy antam āraṇyakam adhītya ca ।। ṛgvedo devadaivatyo yajurvedas tu mānuṣaḥ । sāmavedaḥ smṛtaḥ pitryas tasmāt tasyāśucir dhvaniḥ ।।
etad vidvanto vidvāṃsas trayīniṣkarṣam anvaham । kramataḥ pūrvam abhyasya paścād vedam adhīyate ।। paśumaṇḍūkamārjāra- śvasarpanakulākhubhiḥ । antarāgamane vidyād anadhyāyam aharniśam ।।
dvāv eva varjayen nityam anadhyāyau prayatnataḥ । svādhyāyabhūmiṃ cāśuddham ātmānaṃ cāśuciṃ dvijaḥ ।। amāvāsyām aṣṭamīṃ ca paurṇamāsīṃ caturdaśīm । brahmacārī bhaven nityam apy ṛtau snātako dvijaḥ ।।
na snānam ācared bhuktvā nāturo na mahāniśi । na vāsobhiḥ sahājasraṃ nāvijñāte jalāśaye ।। devatānāṃ guro rājñaḥ snātakācāryayos tathā । nākrāmet kāmataś chāyāṃ babhruṇo dīkṣitasya ca ।।
madhyaṃdine ardharātre ca śrāddhaṃ bhuktvā ca sāmiṣam । saṃdhyayor ubhayoś caiva na seveta catuṣpatham ।। udvartanam apasnānaṃ viṇmūtre raktam eva ca । śleśmaniṣṭhyūtavāntāni nādhitiṣṭhet tu kāmataḥ ।।
vairiṇaṃ nopaseveta sahāyaṃ caiva vairiṇaḥ । adhārmikaṃ taskaraṃ ca parasyaiva ca yoṣitaṃ ।। na hīdṛśam anāyuṣyaṃ loke kiṃ cana vidyate । yādṛśaṃ puruṣasyeha paradāropasevanam ।।
kṣatriyaṃ caiva sarpaṃ ca brāhmaṇaṃ ca bahuśrutam । nāvamanyeta vai bhūṣṇuḥ kṛśān api kadā cana ।। etat trayaṃ hi puruṣaṃ nirdahed avamānitam । tasmād etat trayaṃ nityaṃ nāvamanyeta buddhimān ।।
nātmānam avamanyeta purvābhir asamṛddhibhiḥ । ā mṛtyoḥ śriyam anvicchen naināṃ manyeta durlabhām ।। satyaṃ brūyāt priyaṃ brūyān na brūyāt satyam apriyam । priyaṃ ca nānṛtaṃ brūyād eṣa dharmaḥ sanātanaḥ ।।
bhadraṃ bhadram iti brūyād bhadram ity eva vā vadet । śuṣkavairaṃ vivādaṃ ca na kuryāt kena cit saha ।। nātikalyaṃ nātisāyaṃ nātimadhyaṃdine sthite । nājñātena samaṃ gacchen naiko na vṛṣalaiḥ saha ।।
hīnāṅgān atiriktāṅgān vidyāhīnān vayo'dhikān । rūpadraviṇahīnāṃś ca jātihīnāṃś ca nākṣipet ।। na spṛśet pāṇinocchiṣṭo vipro gobrāhmaṇānalāṇ । na cāpi paśyed aśuciḥ sustho jyotirgaṇān divā ।।
spṛṣṭvaitān aśucir nityam adbhiḥ prāṇān upaspṛśet । gātrāṇi caiva sarvāṇi nābhiṃ pāṇitalena tu ।। anāturaḥ svāni khāni na spṛśed animittataḥ । romāṇi ca rahasyāni sarvāṇy eva vivarjayet ।।
maṅgalācārayuktaḥ syāt prayatātmā jitendriyaḥ । japec ca juhuyāc caiva nityam agnim atandritaḥ ।। maṅgalācārayuktānāṃ nityaṃ ca prayatātmanām । japatāṃ juhvatāṃ caiva vinipāto na vidyate ।।
vedam evābhyasen nityaṃ yathākālam atandritaḥ । taṃ hy asyāhuḥ paraṃ dharmam upadharmo anya ucyate ।। Mn ḥḥ vedābhyāsena satataṃ śaucena tapasaiva ca । adroheṇa ca bhūtānāṃ jātiṃ smarati paurvikīm ।।
paurvikīṃ saṃsmaran jātiṃ brahmaivābhyasyate punaḥ । brahmābhyāsena cājasram anantaṃ sukham aśnute ।। sāvitrāñ śāntihomāṃś ca kuryāt parvasu nityaśaḥ । pitṝṃś caivāṣṭakāsv arcen nityam anvaṣṭakāsu ca ।।
dūrād āvasathān mūtraṃ dūrāt pādāvasecanam । ucchiṣṭānnaniṣekaṃ ca dūrād eva samācaret ।। maitraṃ prasādhanaṃ snānaṃ dantadhāvanam añjanam । pūrvāhṇa eva kurvīta devatānāṃ ca pūjanam ।।
daivatāny abhigacchet tu dhārmikāṃś ca dvijottamān । īśvaraṃ caiva rakṣārthaṃ gurūn eva ca parvasu ।। abhivādayed vṛddhāṃś ca dadyāc caivāsanaṃ svakam । kṛtāñjalir upāsīta gacchataḥ pṛṣṭhato anviyāt ।।
śrutismṛtyuditaṃ samyaṅ nibaddhaṃ sveṣu karmasu । dharmamūlaṃ niṣeveta sadācāram atandritaḥ ।। ācārāl labhate hy āyur ācārād īpsitāḥ prajāḥ । ācārād dhanam akṣayyam ācāro hanty alakṣaṇam ।।
durācāro hi puruṣo loke bhavati ninditaḥ । duḥkhabhāgī ca satataṃ vyādhito alpāyur eva ca ।। sarvalakṣaṇahīno api yaḥ sadācāravān naraḥ । śraddadhāno anasūyaś ca śataṃ varṣāṇi jīvati ।।
yad yat paravaśaṃ karma tat tad yatnena varjayet । yad yad ātmavaśaṃ tu syāt tat tat seveta yatnataḥ ।। sarvaṃ paravaśaṃ duḥkhaṃ sarvam ātmavaśaṃ sukham । etad vidyāt samāsena lakṣaṇaṃ sukhaduḥkhayoḥ ।।
yat karma kurvato asya syāt paritoṣo antarātmanaḥ । tat prayatnena kurvīta viparītaṃ tu varjayet ।। ācāryaṃ ca pravaktāraṃ pitaraṃ mātaraṃ gurum । na hiṃsyād brāhmaṇān gāś ca sarvāṃś caiva tapasvinaḥ ।।
nāstikyaṃ vedanindāṃ ca devatānāṃ ca kutsanam । dveṣaṃ dambhaṃ ca mānaṃ ca krodhaṃ taikṣṇyaṃ ca varjayet ।। parasya daṇḍaṃ nodyacchet kruddho nainaṃ nipātayet । anyatra putrāc chiṣyād vā śiṣṭyarthaṃ tāḍayet tu tau ।।
brāhmaṇāyāvaguryaiva dvijātir vadhakāmyayā । śataṃ varṣāṇi tāmisre narake parivartate ।। tāḍayitvā tṛṇenāpi saṃrambhān matipūrvakam । ekaviṃśatīm ājātīḥ pāpayoniṣu jāyate ।।
ayudhyamānasyotpādya brāhmaṇasyāsṛg aṅgataḥ । duḥkhaṃ sumahad āpnoti pretyāprājñatayā naraḥ ।। śoṇitaṃ yāvataḥ pāṃsūn saṃgṛhṇāti mahītalāt । tāvato abdān amutrānyaiḥ śoṇitotpādako adyate ।।
na kadā cid dvije tasmād vidvān avagured api । na tāḍayet tṛṇenāpi na gātrāt srāvayed asṛk ।। adhārmiko naro yo hi yasya cāpy anṛtaṃ dhanam । hiṃsārataś ca yo nityaṃ nehāsau sukham edhate ।।
na sīdann api dharmeṇa mano adharme niveśayet । adhārmikānāṃ pāpānām āśu paśyan viparyayam ।। nādharmaś carito loke sadyaḥ phalati gaur iva । śanair āvartyamānas tu kartur mūlāni kṛntati ।।
yadi nātmani putreṣu na cet putreṣu naptṛṣu । na tv eva tu kṛto adharmaḥ kartur bhavati niṣphalaḥ ।। adharmeṇaidhate tāvat tato bhadrāṇi paśyati । tataḥ sapatnān jayati samūlas tu vinaśyati ।।
satyadharmāryavṛtteṣu śauce caivāramet sadā । śiṣyāṃś ca śiṣyād dharmeṇa vāgbāhūdarasaṃyataḥ ।। parityajed arthakāmau yau syātāṃ dharmavarjitau । dharmaṃ cāpy asukhodarkaṃ lokasaṃkruṣṭam eva ca ।।
na pāṇipādacapalo na netracapalo anṛjuḥ । na syād vākcapalaś caiva na paradrohakarmadhīḥ ।। yenāsya pitaro yātā yena yātāḥ pitāmahāḥ । tena yāyāt satāṃ mārgaṃ tena gacchan na riṣyati ।।
ṛtvikpurohitācāryair mātulātithisaṃśritaiḥ । bālavṛddhāturair vaidyair jñātisaṃbandhibāndhavaiḥ ।। mātāpitṛbhyāṃ jāmībhir bhrātrā putreṇa bhāryayā । duhitrā dāsavargeṇa vivādaṃ na samācaret ।।
etair vivādān saṃtyajya sarvapāpaiḥ pramucyate । etair jitaiś ca jayati sarvāṃl lokān imān gṛhī ।। ācāryo brahmalokeśaḥ prājāpatye pitā prabhuḥ । atithis tv indralokeśo devalokasya ca rtvijaḥ ।।
jāmayo apsarasāṃ loke vaiśvadevasya bāndhavāḥ । saṃbandhino hy apāṃ loke pṛthivyāṃ mātṛmātulau ।। ākāśeśās tu vijñeyā bālavṛddhakṛśāturāḥ । bhrātā jyeṣṭhaḥ samaḥ pitrā bhāryā putraḥ svakā tanuḥ ।।
chāyā svo dāsavargaś ca duhitā kṛpaṇaṃ param । tasmād etair adhikṣiptaḥ sahetāsaṃjvaraḥ sadā ।। pratigrahasamartho api prasaṅgaṃ tatra varjayet । pratigraheṇa hy asyāśu brāhmaṃ tejaḥ praśāmyati ।।
na dravyāṇām avijñāya vidhiṃ dharmyaṃ pratigrahe । prājñaḥ pratigrahaṃ kuryād avasīdann api kṣudhā ।। hiraṇyaṃ bhūmim aśvaṃ gām annaṃ vāsas tilān ghṛtam । pratigṛhṇann avidvāṃs tu bhasmībhavati dāruvat ।।
hiraṇyam āyur annaṃ ca bhūr gauś cāpy oṣatas tanum । aśvaś cakṣus tvacaṃ vāso ghṛtaṃ tejas tilāh prajāḥ ।। atapās tv anadhīyānaḥ pratigraharucir dvijaḥ । ambhasy aśmaplaveneva saha tenaiva majjati ।।
tasmād avidvān bibhiyād yasmāt tasmāt pratigrahāt । svalpakenāpy avidvān hi paṅke gaur iva sīdati ।। na vāry api prayacchet tu baiḍālavratike dvije । na bakavratike pāpe nāvedavidi dharmavit ।।
triṣv apy eteṣu dattaṃ hi vidhināpy arjitaṃ dhanam । dātur bhavaty anarthāya paratrādātur eva ca ।। yathā plavenāupalena nimajjaty udake taran । tathā nimajjato adhastād ajñau dātṛpratīcchakau ।।
dharmadhvajī sadā lubdhaś chādmiko lokadambhakaḥ । baiḍālavratiko jñeyo hiṃsraḥ sarvābhisaṃdhakaḥ ।। adhodṛṣṭir naiṣkṛtikaḥ svārthasādhanatatparaḥ । śaṭho mithyāvinītaś ca bakavratacaro dvijaḥ ।।
ye bakavratino viprā ye ca mārjāraliṅginaḥ । te patanty andhatāmisre tena pāpena karmaṇā ।। na dharmasyāpadeśena pāpaṃ kṛtvā vrataṃ caret । vratena pāpaṃ pracchādya kurvan strīśūdradambhanam ।।
pretyeha cedṛśā viprā garhyante brahmavādibhiḥ । chadmanā caritaṃ yac ca vrataṃ rakṣāṃsi gacchati ।। aliṅgī liṅgiveṣeṇa yo vṛttim upajīvati । sa liṅgināṃ haraty enas tiryagyonau ca jāyate ।।
parakīyanipāneṣu na snāyād dhi kadā cana । nipānakartuḥ snātvā tu duṣkṛtāṃśena lipyate ।। yānaśayyāsanāny asya kūpodyānagṛhāṇi ca । adattāny upayuñjāna enasaḥ syāt turīyabhāk ।।
nadīṣu devakhāteṣu taḍāgeṣu saraḥsu ca । snānaṃ samācaren nityaṃ gartaprasravaṇeṣu ca ।। yamān seveta satataṃ na nityaṃ niyamān budhaḥ । yamān pataty akurvāṇo niyamān kevalān bhajan ।।
nāśrotriyatate yajñe grāmayājikṛte tathā । striyā klībena ca hute bhuñjīta brāhmaṇaḥ kva cit ।। aślīkam etat sādhūnāṃ yatra juhvaty amī haviḥ । pratīpam etad devānāṃ tasmāt tat parivarjayet ।।
mattakruddhāturāṇāṃ ca na bhuñjīta kadā cana । keśakīṭāvapannaṃ ca padā spṛṣṭaṃ ca kāmataḥ ।। bhrūṇaghnāvekṣitaṃ caiva saṃspṛṣṭaṃ cāpy udakyayā । patatriṇāvalīḍhaṃ ca śunā saṃspṛṣṭam eva ca ।।
gavā cānnam upaghrātaṃ ghuṣṭānnaṃ ca viśeṣataḥ । gaṇānnaṃ gaṇikānnaṃ ca viduṣā ca jugupsitam ।। stenagāyanayoś cānnaṃ takṣṇo vārdhuṣikasya ca । dīkṣitasya kadaryasya baddhasya nigaḍasya ca ।।
abhiśastasya ṣaṇḍhasya puṃścalyā dāmbhikasya ca । śuktaṃ paryuṣitaṃ caiva śūdrasyocchiṣṭam eva ca ।। cikitsakasya mṛgayoḥ krūrasyocchiṣṭabhojinaḥ । ugrānnaṃ sūtikānnaṃ ca paryācāntam anirdaśam ।।
anarcitaṃ vṛthāmāṃsam avīrāyāś ca yoṣitaḥ । dviṣadannaṃ nagaryannaṃ patitānnam avakṣutam ।। piśunānṛtinoś cānnaṃ kratuvikrayiṇas tathā । śailūṣatunnavāyānnaṃ kṛtaghnasyānnam eva ca ।।
karmārasya niṣādasya raṅgāvatārakasya ca । suvarṇakartur veṇasya śastravikrayiṇas tathā ।। śvavatāṃ śauṇḍikānāṃ ca cailanirṇejakasya ca । rañjakasya nṛśaṃsasya yasya copapatir gṛhe ।।
mṛṣyanti ye copapatiṃ strījitānāṃ ca sarvaśaḥ । anirdaśaṃ ca pretānnam atuṣṭikaram eva ca ।। rājānnaṃ teja ādatte śūdrānnaṃ brahmavarcasam । āyuḥ suvarṇakārānnaṃ yaśaś carmāvakartinaḥ ।।
kārukānnaṃ prajāṃ hanti balaṃ nirṇejakasya ca । gaṇānnaṃ gaṇikānnaṃ ca lokebhyaḥ parikṛntati ।। pūyaṃ cikitsakasyānnaṃ puṃścalyās tv annam indriyam । viṣṭhā vārdhuṣikasyānnaṃ śastravikrayiṇo malam ।।
ya ete anye tv abhojyānnāḥ kramaśaḥ parikīrtitāḥ । teṣāṃ tvagasthiromāṇi vadanty annaṃ manīṣiṇaḥ ।। bhuktvāto anyatam asyānnam amatyā kṣapaṇaṃ tryaham । matyā bhuktvācaret kṛcchraṃ retoviṇmūtram eva ca ।।
nādyāc chūdrasya pakvānnaṃ vidvān aśrāddhino dvijaḥ । ādadītāmam evāsmād avṛttāv ekarātrikam ।। śrotriyasya kadaryasya vadānyasya ca vārdhuṣeḥ । mīmāṃsitvobhayaṃ devāḥ samam annam akalpayan ।।
tān prajāpatir āhaitya mā kṛdhvaṃ viṣamaṃ samam । śraddhāpūtaṃ vadānyasya hatam aśraddhayetarat ।। śraddhayeṣṭaṃ ca pūrtaṃ ca nityaṃ kuryād atandritaḥ । śraddhākṛte hy akṣaye te bhavataḥ svāgatair dhanaiḥ ।।
dānadharmaṃ niṣeveta nityam aiṣṭikapaurtikam । parituṣṭena bhāvena pātram āsādya śaktitaḥ ।। yat kiṃ cid api dātavyaṃ yācitenānasūyayā । utpatsyate hi tat pātraṃ yat tārayati sarvataḥ ।।
vāridas tṛptim āpnoti sukham akṣayyam annadaḥ । tilapradaḥ prajām iṣṭāṃ dīpadaś cakṣur uttamam ।। bhūmido bhūmim āpnoti dīrgham āyur hiraṇyadaḥ । gṛhado agryāṇi veśmāni rūpyado rūpam uttamam ।।
vāsodaś candrasālokyam aśvisālokyam aśvadaḥ । anaḍuhaḥ śriyaṃ puṣṭāṃ godo bradhnasya viṣṭapam ।। yānaśayyāprado bhāryām aiśvaryam abhayapradaḥ । dhānyadaḥ śāśvataṃ saukhyaṃ brahmado brahmasārṣṭitām ।।
sarveṣām eva dānānāṃ brahmadānaṃ viśiṣyate । vāryannagomahīvāsas- tilakāñcanasarpiṣām ।। yena yena tu bhāvena yad yad dānaṃ prayacchati । tat tat tenaiva bhāvena prāpnoti pratipūjitaḥ ।।
yo arcitaṃ pratigṛhṇāti dadāty arcitam eva vā । tāv ubhau gacchataḥ svargaṃ narakaṃ tu viparyaye ।। na vismayeta tapasā vaded iṣṭvā ca nānṛtam । nārto apy apavaded viprān na dattvā parikīrtayet ।।
yajño anṛtena kṣarati tapaḥ kṣarati vismayāt । āyur viprāpavādena dānaṃ ca parikīrtanāt ।। dharmaṃ śanaiḥ saṃcinuyād valmīkam iva puttikāḥ । paralokasahāyārthaṃ sarvabhūtāny apīḍayan ।।
nāmutra hi sahāyārthaṃ pitā mātā ca tiṣṭhataḥ । na putradāraṃ na jñātir dharmas tiṣṭhati kevalaḥ ।। ekaḥ prajāyate jantur eka eva pralīyate । eko anubhuṅkte sukṛtam eka eva ca duṣkṛtam ।।
mṛtaṃ śarīram utsṛjya kāṣṭhaloṣṭasamaṃ kṣitau । vimukhā bāndhavā yānti dharmas tam anugacchati ।। tasmād dharmaṃ sahāyārthaṃ nityaṃ saṃcinuyāc chanaiḥ । dharmeṇa hi sahāyena tamas tarati dustaram ।।
dharmapradhānaṃ puruṣaṃ tapasā hatakilbiṣam । paralokaṃ nayaty āśu bhāsvantaṃ khaśarīriṇam ।। uttamair uttamair nityaṃ saṃbandhān ācaret saha । ninīṣuḥ kulam utkarṣam adhamān adhamāṃs tyajet ।।
uttamān uttamān eva gacchan hīnāṃs tu varjayan । brāhmaṇaḥ śreṣṭhatām eti pratyavāyena śūdratām ।। dṛḍhakārī mṛdur dāntaḥ krūrācārair asaṃvasan । ahiṃsro damadānābhyāṃ jayet svargaṃ tathāvrataḥ ।।
edhodakaṃ mūlaphalam annam abhyudyataṃ ca yat । sarvataḥ pratigṛhṇīyān madhv athābhayadakṣiṇām ।। āhṛtābhyudyatāṃ bhikṣāṃ purastād apracoditām । mene prajāpatir grāhyām api duṣkṛtakarmaṇaḥ ।।
nāśnanti pitaras tasya daśavarṣāṇi pañca ca । na ca havyaṃ vahaty agnir yas tām abhyavamanyate ।। śayyāṃ gṛhān kuśān gandhān apaḥ puṣpaṃ maṇīn dadhi । dhānā matsyān payo māṃsaṃ śākaṃ caiva na nirṇudet ।।
gurūn bhṛtyāṃś cojjihīrṣann arciṣyan devatātithīn । sarvataḥ pratigṛhṇīyān na tu tṛpyet svayaṃ tataḥ ।। guruṣu tv abhyatīteṣu vinā vā tair gṛhe vasan । ātmano vṛttim anvicchan gṛhṇīyāt sādhutaḥ sadā ।।
ārdhikaḥ kulamitraṃ ca gopālo dāsanāpitau । ete śūdreṣu bhojyānnā yāś cātmānaṃ nivedayet ।। yādṛśo asya bhaved ātmā yādṛśaṃ ca cikīrṣitam । yathā copacared enaṃ tathātmānaṃ nivedayet ।।
yo anyathā santam ātmānam anyathā satsu bhāṣate । sa pāpakṛttamo loke stena ātmāpahārakaḥ ।। vācy arthā niyatāḥ sarve vāṅgūlā vāgviniḥsṛtāḥ । tāṃs tu yaḥ stenayed vācaṃ sa sarvasteyakṛn naraḥ ।।
maharṣipitṛdevānāṃ gatvānṛṇyaṃ yathāvidhi । putre sarvaṃ samāsajya vasen mādhyasthyam āśritaḥ ।। ekākī cintayen nityaṃ vivikte hitam ātmanaḥ । ekākī cintayāno hi paraṃ śreyo adhigacchati ।।
eṣoditā gṛhasthasya vṛttir viprasya śāśvatī । snātakavratakalpaś ca sattvavṛddhikaraḥ śubhaḥ ।। anena vipro vṛttena vartayan vedaśāstravit । vyapetakalmaṣo nityaṃ brahmaloke mahīyate ।।
śrutvaitān ṛṣayo dharmān snātakasya yathoditān । idam ūcur mahātmānam analaprabhavaṃ bhṛgum ।। evaṃ yathoktaṃ viprāṇāṃ svadharmam anutiṣṭhatām । kathaṃ mṛtyuḥ prabhavati vedaśāstravidāṃ prabho ।।
sa tān uvāca dharmātmā maharṣīn mānavo bhṛguḥ । śrūyatāṃ yena doṣeṇa mṛtyur viprān jighāṃsati ।। anabhyāsena vedānām ācārasya ca varjanāt । ālasyād annadoṣāc ca mṛtyur viprāñ jighāṃsati ।।
laśunaṃ gṛñjanaṃ caiva palāṇḍuṃ kavakāni ca । abhakṣyāṇi dvijātīnām amedhyaprabhavāni ca ।। lohitān vṛkṣaniryāsān vṛścanaprabhavāṃs tathā । śeluṃ gavyaṃ ca peyūṣaṃ prayatnena vivarjayet ।।
vṛthā kṛsarasaṃyāvaṃ pāyasāpūpam eva ca । anupākṛtamāṃsāni devānnāni havīṃṣi ca ।। anirdaśāyā goḥ kṣīram auṣṭram aikaśaphaṃ tathā । āvikaṃ saṃdhinīkṣīraṃ vivatsāyāś ca goḥ payaḥ ।।
āraṇyānāṃ ca sarveṣāṃ mṛgāṇāṃ māhiṣaṃ vinā । strīkṣīraṃ caiva varjyāni sarvaśuktāni caiva hi ।। dadhi bhakṣyaṃ ca śukteṣu sarvaṃ ca dadhisaṃbhavam । yāni caivābhiṣūyante puṣpamūlaphalaiḥ śubhaiḥ ।।
kravyādāñ śakunān sarvāṃs tathā grāmanivāsinaḥ । anirdiṣṭāṃś caikaśaphāṃṣ ṭiṭṭibhaṃ ca vivarjayet ।। kalaviṅkaṃ plavaṃ haṃsaṃ cakrāhvaṃ grāmakukkuṭam । sārasaṃ rajjuvālaṃ ca dātyūhaṃ śukasārike ।।
pratudāñ jālapādāṃś ca koyaṣṭinakhaviṣkirān । nimajjataś ca matsyādān saunaṃ vallūram eva ca ।। bakaṃ caiva balākāṃ ca kākolaṃ khañjarīṭakam । matsyādān viḍvarāhāṃś ca matsyān eva ca sarvaśaḥ ।।
yo yasya māṃsam aśnāti sa tanmāṃsāda ucyate । matsyādaḥ sarvamāṃsādas tasmān matsyān vivarjayet ।। pāṭhīnarohitāv ādyau niyuktau havyakavyayoḥ । rājīvān siṃhatuṇḍāś ca saśalkāś caiva sarvaśaḥ ।।
na bhakṣayed ekacarān ajñātāṃś ca mṛgadvijān । bhakṣyeṣv api samuddiṣṭān sarvān pañcanakhāṃs tathā ।। śvāvidhaṃ śalyakaṃ godhāṃ khaḍgakūrmaśaśāṃs tathā । bhakṣyān pañcanakheṣv āhur anuṣṭrāṃś caikatodatah ।।
chatrākaṃ viḍvarāhaṃ ca laśunaṃ grāmakukkuṭam । palāṇḍuṃ gṛñjanaṃ caiva matyā jagdhvā pated dvijaḥ ।। amatyaitāni ṣaḍ jagdhvā kṛcchraṃ sāntapanaṃ caret । yaticāndrāyāṇaṃ vāpi śeṣeṣūpavased ahaḥ ।।
saṃvatsarasyaikam api caret kṛcchraṃ dvijottamaḥ । ajñātabhuktaśuddhyarthaṃ jñātasya tu viṣeśataḥ ।। yajñārthaṃ brāhmaṇair vadhyāḥ praśastā mṛgapakṣiṇaḥ । bhṛtyānāṃ caiva vṛttyartham agastyo hy ācarat purā ।।
babhūvur hi puroḍāśā bhakṣyāṇāṃ mṛgapakṣiṇām । purāṇeṣv api yajñeṣu brahmakṣatrasaveṣu ca ।। yat kiṃ cit snehasaṃyuktaṃ bhakṣyaṃ bhojyam agarhitam । tat paryuṣitam apy ādyaṃ haviḥśeṣaṃ ca yad bhavet ।।
cirasthitam api tv ādyam asnehāktaṃ dvijātibhiḥ । yavagodhūmajaṃ sarvaṃ payasaś caiva vikriyā ।। etad uktaṃ dvijātīnāṃ bhakṣyābhakṣyam aśeṣataḥ । māṃsasyātaḥ pravakṣyāmi vidhiṃ bhakṣaṇavarjane ।।
prokṣitaṃ bhakṣayen māṃsaṃ brāhmaṇānāṃ ca kāmyayā । yathāvidhi niyuktas tu prāṇānām eva cātyaye ।। prāṇasyānnam idaṃ sarvaṃ prajāpatir akalpayat । sthāvaraṃ jaṅgamaṃ caiva sarvaṃ prāṇasya bhojanam ।।
carāṇām annam acarā daṃṣṭriṇām apy adaṃṣṭriṇaḥ । ahastāś ca sahastānāṃ śūrāṇāṃ caiva bhīravaḥ ।। nāttā duṣyaty adann ādyān prāṇino ahanyahany api । dhātraiva sṛṣṭā hy ādyāś ca prāṇino attāra eva ca ।।
yajñāya jagdhir māṃsasyety eṣa daivo vidhiḥ smṛtaḥ । ato anyathā pravṛttis tu rākṣaso vidhir ucyate ।। krītvā svayaṃ vāpy utpādya paropakṛtam eva vā । devān pitṝṃś cārcayitvā khādan māṃsaṃ na duṣyati ।।
nādyād avidhinā māṃsaṃ vidhijño anāpadi dvijaḥ । jagdhvā hy avidhinā māṃsaṃ pretas tair adyate avaśaḥ ।। na tādṛśaṃ bhavaty eno mṛgahantur dhanārthinaḥ । yādṛśaṃ bhavati pretya vṛthāmāṃsāni khādataḥ ।।
niyuktas tu yathānyāyaṃ yo māṃsaṃ nātti mānavaḥ । sa pretya paśutāṃ yāti saṃbhavān ekaviṃśatim ।। asaṃskṛtān paśūn mantrair nādyād vipraḥ kadā cana । mantrais tu saṃskṛtān adyāc chāśvataṃ vidhim āsthitaḥ ।।
kuryād ghṛtapaśuṃ saṅge kuryāt piṣṭapaśuṃ tathā । na tv eva tu vṛthā hantuṃ paśum icchet kadā cana ।। yāvanti paśuromāṇi tāvatkṛtvo ha māraṇam । vṛthāpaśughnaḥ prāpnoti pretya janmani janmani ।।
yajñārthaṃ paśavaḥ sṛṣṭāḥ svayam eva svayaṃbhuvā । yajño asya bhūtyai sarvasya tasmād yajñe vadho avadhaḥ ।। oṣadhyaḥ paśavo vṛkṣās tiryañcaḥ pakṣiṇas tathā । yajñārthaṃ nidhanaṃ prāptāḥ prāpnuvanty utsṛtīḥ punaḥ ।।
madhuparke ca yajñe ca pitṛdaivatakarmaṇi । atraiva paśavo hiṃsyā nānyatrety abravīn manuḥ ।। eṣv artheṣu paśūn hiṃsan vedatattvārthavid dvijaḥ । ātmānaṃ ca paśuṃ caiva gamayaty uttamaṃ gatim ।।
gṛhe gurāv araṇye vā nivasann ātmavān dvijaḥ । nāvedavihitāṃ hiṃsām āpady api samācaret ।। yā vedavihitā hiṃsā niyatāsmiṃś carācare । ahiṃsām eva tāṃ vidyād vedād dharmo hi nirbabhau ।।
yo ahiṃsakāni bhūtāni hinasty ātmasukhecchayā । sa jīvāṃś ca mṛtaś caiva na kva cit sukham edhate ।। yo bandhanavadhakleśān prāṇināṃ na cikīrṣati । sa sarvasya hitaprepsuḥ sukham atyantam aśnute ।।
yad dhyāyati yat kurute ratiṃ badhnāti yatra ca । tad avāpnoty ayatnena yo hinasti na kiṃ cana ।। nākṛtvā prāṇināṃ hiṃsāṃ māṃsam utpadyate kva cit । na ca prāṇivadhaḥ svargyas tasmān māṃsaṃ vivarjayet ।।
samutpattiṃ ca māṃsasya vadhabandhau ca dehinām । prasamīkṣya nivarteta sarvamāṃsasya bhakṣaṇāt ।। na bhakṣayati yo māṃsaṃ vidhiṃ hitvā piśācavat । na loke priyatāṃ yāti vyādhibhiś ca na pīḍyate ।।
anumantā viśasitā nihantā krayavikrayī । saṃskartā copahartā ca khādakaś ceti ghātakāḥ ।। svamāṃsaṃ paramāṃsena yo vardhayitum icchati । anabhyarcya pitṝn devāṃs tato anyo nāsty apuṇyakṛt ।।
varṣe varṣe aśvamedhena yo yajeta śataṃ samāḥ । māṃsāni ca na khāded yas tayoḥ puṇyaphalaṃ samam ।। phalamūlāśanair medhyair munyannānāṃ ca bhojanaiḥ । na tat phalam avāpnoti yan māṃsaparivarjanāt ।।
māṃ sa bhakṣayitāmutra yasya māṃsam ihādmy aham । etan māṃsasya māṃsatvaṃ pravadanti manīṣiṇaḥ ।। na māṃsabhakṣaṇe doṣo na madye na ca maithune । pravṛttir eṣā bhūtānāṃ nivṛttis tu mahāphalā ।।
pretaśuddhiṃ pravakṣyāmi dravyaśuddhiṃ tathaiva ca । caturṇām api varṇānāṃ yathāvad anupūrvaśaḥ ।। dantajāte anujāte ca kṛtacūḍe ca saṃsthite । aśuddhā bāndhavāḥ sarve sūtake ca tathocyate ।। Mn ḥḥ
daśāhaṃ śāvam āśaucaṃ sapiṇḍeṣu vidhīyate । arvāk saṃcayanād asthnāṃ tryaham ekāham eva vā ।। sapiṇḍatā tu puruṣe saptame vinivartate । samānodakabhāvas tu janmanāmnor avedane ।।
yathedaṃ śāvam āśaucaṃ sapiṇḍeṣu vidhīyate । janane apy evam eva syān nipuṇaṃ śuddhim icchatām ।। sarveṣāṃ śāvam āśaucaṃ mātāpitros tu sūtakam । sūtakaṃ mātur eva syād upaspṛśya pitā śuciḥ ।।
nirasya tu pumāñ śukram upaspṛsyaiva śudhyati । baijikād abhisaṃbandhād anurundhyād aghaṃ tryaham ।। ahnā caikena rātryā ca trirātrair eva ca tribhiḥ । śavaspṛśo viśudhyanti tryahād udakadāyinaḥ ।।
guroḥ pretasya śiṣyas tu pitṛmedhaṃ samācaran । pretahāraiḥ samaṃ tatra daśarātreṇa śudhyati ।। rātribhir māsatulyābhir garbhasrāve viśudhyati । rajasy uparate sādhvī snānena strī rajasvalā ।।
nṛṇām akṛtacūḍānāṃ viśuddhir naiśikī smṛtā । nirvṛttacūḍakānāṃ tu trirātrāc chuddhir iṣyate ।। ūnadvivārṣikaṃ pretaṃ nidadhyur bāndhavā bahiḥ । alaṃkṛtya śucau bhūmāv asthisaṃcayanād ṛte ।।
nāsya kāryo agnisaṃskāro na ca kāryodakakriyā । araṇye kāṣṭhavat tyaktvā kṣapeyus tryaham eva tu ।। nātrivarṣasya kartavyā bāndhavair udakakriyā । jātadantasya vā kuryur nāmni vāpi kṛte sati ।।
sabrahmacāriṇy ekāham atīte kṣapaṇaṃ smṛtam । janmany ekodakānāṃ tu trirātrāc chuddhir iṣyate ।। strīṇām asaṃskṛtānāṃ tu tryahāc chudhyanti bāndhavāḥ । yathoktenaiva kalpena śudhyanti tu sanābhayaḥ ।।
akṣāralavaṇānnāḥ syur nimajjeyuś ca te tryaham । māṃsāśanaṃ ca nāśnīyuḥ śayīraṃś ca pṛthak kṣitau ।। saṃnidhāv eṣa vai kalpaḥ śāvāśaucasya kīrtitaḥ । asaṃnidhāv ayaṃ jñeyo vidhiḥ saṃbandhibāndhavaiḥ ।।
vigataṃ tu videśasthaṃ śṛṇuyād yo hy anirdaśam । yac cheṣaṃ daśarātrasya tāvad evāśucir bhavet ।। atikrānte daśāhe ca trirātram aśucir bhavet । saṃvatsare vyatīte tu spṛṣṭvaivāpo viśudhyati ।।
nirdaśaṃ jñātimaraṇaṃ śrutvā putrasya janma ca । savāsā jalam āplutya śuddho bhavati mānavaḥ ।। bāle deśāntarasthe ca pṛthakpiṇḍe ca saṃsthite । savāsā jalam āplutya sadya eva viśudhyati ।।
antardaśāhe syātāṃ cet punar maraṇajanmanī । tāvat syād aśucir vipro yāvat tat syād anirdaśam ।। trirātram āhur āśaucam ācārye saṃsthite sati । tasya putre ca patnyāṃ ca divārātram iti sthitiḥ ।।
śrotriye tūpasaṃpanne trirātram aśucir bhavet । mātule pakṣiṇīṃ rātriṃ śiṣyartvigbāndhaveṣu ca ।। prete rājani sajyotir yasya syād viṣaye sthitaḥ । aśrotriye tv ahaḥ kṛtsnam anūcāne tathā gurau ।।
śuddhyed vipro daśāhena dvādaśāhena bhūmipaḥ । vaiśyaḥ pañcadaśāhena śūdro māsena śudhyati ।। na vardhayed aghāhāni pratyūhen nāgniṣu kriyāḥ । na ca tatkarma kurvāṇaḥ sanābhyo apy aśucir bhavet ।।
divākīrtim udakyāṃ ca patitaṃ sūtikāṃ tathā । śavaṃ tatspṛṣṭinaṃ caiva spṛṣṭvā snānena śudhyati ।। ācamya prayato nityaṃ japed aśucidarśane । saurān mantrān yathotsāhaṃ pāvamānīś ca śaktitaḥ ।।
nāraṃ spṛṣṭvāsthi sasnehaṃ snātvā vipro viśudhyati । ācamyaiva tu niḥsnehaṃ gām ālabhyārkam īkṣya vā ।। ādiṣṭī nodakaṃ kuryād ā vratasya samāpanāt । samāpte tūdakaṃ kṛtvā trirātreṇaiva śudhyati ।।
vṛthāsaṃkarajātānāṃ pravrajyāsu ca tiṣṭhatām । ātmanas tyāgināṃ caiva nivartetodakakriyā ।। pāṣaṇḍam āśritānāṃ ca carantīnāṃ ca kāmataḥ । garbhabhartṛdruhāṃ caiva surāpīnāṃ ca yoṣitām ।।
ācāryaṃ svam upādhyāyaṃ pitaraṃ mātaraṃ gurum । nirhṛtya tu vratī pretān na vratena viyujyate ।। dakṣiṇena mṛtaṃ śūdraṃ puradvāreṇa nirharet । paścimottarapūrvais tu yathāyogaṃ dvijanmanaḥ ।।
na rājñām aghadoṣo asti vratināṃ na ca sattriṇām । aindraṃ sthānam upāsīnā brahmabhūtā hi te sadā ।। rājño mahātmike sthāne sadyaḥśaucaṃ vidhīyate । prajānāṃ parirakṣārtham āsanaṃ cātra kāraṇam ।।
ḍimbhāhavahatānāṃ ca vidyutā pārthivena ca । gobrāhmaṇasya caivārthe yasya cecchati pārthivaḥ ।। somāgnyarkānilendrāṇāṃ vittāppatyor yamasya ca । aṣṭānāṃ lokapālānāṃ vapur dhārayate nṛpaḥ ।।
lokeśādhiṣṭhito rājā nāsyāśaucaṃ vidhīyate । śaucāśaucaṃ hi martyānāṃ lokebhyaḥ prabhavāpyayau ।। udyatair āhave śastraiḥ kṣatradharmahatasya ca । sadyaḥ saṃtiṣṭhate yajñas tathāśaucam iti sthitiḥ ।।
vipraḥ śudhyaty apaḥ spṛṣṭvā kṣatriyo vāhanāyudham । vaiśyaḥ pratodaṃ raśmīn vā yaṣṭiṃ śūdraḥ kṛtakriyaḥ ।। etad vo abhihitaṃ śaucaṃ sapiṇḍeṣu dvijottamāḥ । asapiṇḍeṣu sarveṣu pretaśuddhiṃ nibodhata ।।
asapiṇḍaṃ dvijaṃ pretaṃ vipro nirhṛtya bandhuvat । viśudhyati trirātreṇa mātur āptāṃś ca bāndhavān ।। yady annam atti teṣāṃ tu daśāhenaiva śudhyati । anadann annam ahnaiva na cet tasmin gṛhe vaset ।।
anugamyecchayā pretaṃ jñātim ajñātim eva ca । snātvā sacailaḥ spṛṣṭvāgniṃ ghṛtaṃ prāśya viśudhyati ।। na vipraṃ sveṣu tiṣṭhatsu mṛtaṃ śūdreṇa nāyayet । asvargyā hy āhutiḥ sā syāc chūdrasaṃsparśadūṣitā ।।
jñānaṃ tapo agnir āhāro mṛn mano vāry upāñjanam । vāyuḥ karmārkakālau ca śuddheḥ kartṝṇi dehinām ।। sarveṣām eva śaucānām arthaśaucaṃ paraṃ smṛtaṃ । yo arthe śucir hi sa śucir na mṛdvāriśuciḥ śuciḥ ।।
kṣāntyā śudhyanti vidvāṃso dānenākāryakāriṇaḥ । pracchannapāpā japyena tapasā vedavittamāḥ ।। mṛttoyaiḥ śudhyate śodhyaṃ nadī vegena śudhyati । rajasā strī manoduṣṭā saṃnyāsena dvijottamāḥ ।।
adbhir gātrāṇi śudhyanti manaḥ satyena śudhyati । vidyātapobhyāṃ bhūtātmā buddhir jñānena śudhyati ।। eṣa śaucasya vaḥ proktaḥ śarīrasya vinirṇayaḥ । nānāvidhānāṃ dravyāṇāṃ śuddheḥ śṛṇuta nirṇayam ।।
taijasānāṃ maṇīnāṃ ca sarvasyāśmamayasya ca । bhasmanādbhir mṛdā caiva śuddhir uktā manīṣibhiḥ ।। nirlepaṃ kāñcanaṃ bhāṇḍam adbhir eva viśudhyati । abjam aśmamayaṃ caiva rājataṃ cānupaskṛtam ।।
apām agneś ca saṃyogād dhaimaṃ raupyaṃ ca nirbabhau । tasmāt tayoḥ svayonyaiva nirṇeko guṇavattaraḥ ।। tāmrāyaḥkāṃsyaraityānāṃ trapuṇaḥ sīsakasya ca । śaucaṃ yathārhaṃ kartavyaṃ kṣārāmlodakavāribhiḥ ।।
dravāṇāṃ caiva sarveṣāṃ śuddhir utpavanaṃ smṛtam । prokṣaṇaṃ saṃhatānāṃ ca dāravāṇāṃ ca takṣaṇam ।। mārjanaṃ yajñapātrāṇāṃ pāṇinā yajñakarmaṇi । camasānāṃ grahāṇāṃ ca śuddhiḥ prakṣālanena tu ।।
carūṇāṃ sruksruvāṇāṃ ca śuddhir uṣṇena vāriṇā । sphyaśūrpaśakaṭānāṃ ca musalolūkhalasya ca ।। adbhis tu prokṣaṇaṃ śaucaṃ bahūnāṃ dhānyavāsasām । prakṣālanena tv alpānām adbhiḥ śaucaṃ vidhīyate ।।
cailavac carmaṇāṃ śuddhir vaidalānāṃ tathaiva ca । śākamūlaphalānāṃ ca dhānyavac chuddhir iṣyate ।। kauśeyāvikayor ūṣaiḥ kutapānām ariṣṭakaiḥ । śrīphalair aṃśupaṭṭānāṃ kṣaumāṇāṃ gaurasarṣapaiḥ ।।
kṣaumavac chaṅkhaśṛṅgāṇām asthidantamayasya ca । śuddhir vijānatā kāryā gomūtreṇodakena vā ।। prokṣaṇāt tṛṇakāṣṭhaṃ ca palālaṃ caiva śudhyati । mārjanopāñjanair veśma punaḥpākena mṛnmayam ।।
madyair mūtraiḥ purīṣair vā ṣṭhīvanaih pūyaśoṇitaiḥ । saṃspṛṣṭaṃ naiva śuddhyeta punaḥpākena mṛnmayam ।। saṃmārjanopāñjanena sekenollekhanena ca । gavāṃ ca parivāsena bhūmiḥ śudhyati pañcabhiḥ ।।
pakṣijagdhaṃ gavā ghrātam avadhūtam avakṣutam । dūṣitaṃ keśakīṭaiś ca mṛtprakṣepeṇa śudhyati ।। yāvan nāpaity amedhyāktād gandho lepaś ca tatkṛtaḥ । tāvan mṛdvāri cādeyaṃ sarvāsu dravyaśuddhiṣu ।।
trīṇi devāḥ pavitrāṇi brāhmaṇānām akalpayan । adṛṣṭam adbhir nirṇiktaṃ yac ca vācā praśasyate ।। āpaḥ śuddhā bhūmigatā vaitṛṣṇyaṃ yāsu gor bhavet । avyāptāś ced amedhyena gandhavarṇarasānvitāḥ ।।
nityaṃ śuddhaḥ kāruhastaḥ paṇye yac ca prasāritam । brahmacārigataṃ bhaikṣyaṃ nityaṃ medhyam iti sthitiḥ ।। nityam āsyaṃ śuci strīṇāṃ śakuniḥ phalapātane । prasrave ca śucir vatsaḥ śvā mṛgagrahaṇe śuciḥ ।।
śvabhir hatasya yan māṃsaṃ śuci tan manur abravīt । kravyādbhiś ca hatasyānyaiś caṇḍālādyaiś ca dasyubhiḥ ।। ūrdhvaṃ nābher yāni khāni tāni medhyāni sarvaśaḥ । yāny adhas tāny amedhyāni dehāc caiva malāś cyutāḥ ।।
makṣikā vipruṣaś chāyā gaur aśvaḥ sūryaraśmayaḥ । rajo bhūr vāyur agniś ca sparśe medhyāni nirdiśet ।। viṇmūtrotsargaśuddhyarthaṃ mṛdvāry ādeyam arthavat । daihikānāṃ malānāṃ ca śuddhiṣu dvādaśasv api ।।
vasā śukram asṛṅ majjā mūtraviṭ ghrāṇakarṇaviṭ । śleśma aśru dūṣikā svedo dvādaśaite nṛṇāṃ malāḥ ।। ekā liṅge gude tisras tathaikatra kare daśa । ubhayoḥ sapta dātavyā mṛdaḥ śuddhim abhīpsatā ।।
etac chaucaṃ gṛhasthānāṃ dviguṇaṃ brahmacāriṇām । triguṇaṃ syād vanasthānāṃ yatīnāṃ tu caturguṇam ।। kṛtvā mūtraṃ purīṣaṃ vā khāny ācānta upaspṛśet । vedam adhyeṣyamāṇaś ca annam aśnaṃś ca sarvadā ।।
trir ācāmed apaḥ pūrvaṃ dviḥ pramṛjyāt tato mukham । śarīraṃ śaucam icchan hi strī śūdras tu sakṛt sakṛt ।। śūdrāṇāṃ māsikaṃ kāryaṃ vapanaṃ nyāyavartinām । vaiśyavac chaucakalpaś ca dvijocchiṣṭaṃ ca bhojanam ।।
nocchiṣṭaṃ kurvate mukhyā vipruṣo aṅgaṃ na yānti yāḥ । na śmaśrūṇi gatāny āsyaṃ na dantāntaradhiṣṭhitam ।। spṛśanti bindavaḥ pādau ya ācāmayataḥ parān । bhaumikais te samā jñeyā na tair āprayato bhavet ।।
ucchiṣṭena tu saṃspṛṣṭo dravyahastaḥ kathaṃ cana । anidhāyaiva tad dravyam ācāntaḥ śucitām iyāt ।। vānto viriktaḥ snātvā tu ghṛtaprāśanam ācaret । ācāmed eva bhuktvānnaṃ snānaṃ maithuninaḥ smṛtam ।।
suptvā kṣutvā ca bhuktvā ca niṣṭhīvyoktvānṛtāni ca । pītvāpo adhyeṣyamāṇaś ca ācāmet prayato api san ।। eṣāṃ śaucavidhiḥ kṛtsno dravyaśuddhis tathaiva ca । ukto vaḥ sarvavarṇānāṃ strīṇāṃ dharmān nibodhata ।।
bālayā vā yuvatyā vā vṛddhayā vāpi yoṣitā । na svātantryeṇa kartavyaṃ kiṃ cid kāryaṃ gṛheṣv api ।। bālye pitur vaśe tiṣṭhet pāṇigrāhasya yauvane । putrāṇāṃ bhartari prete na bhajet strī svatantratām ।।
pitrā bhartrā sutair vāpi necched viraham ātmanaḥ । eṣāṃ hi viraheṇa strī garhye kuryād ubhe kule ।। sadā prahṛṣṭayā bhāvyaṃ gṛhakārye ca dakṣayā । susaṃskṛtopaskarayā vyaye cāmuktahastayā ।।
yasmai dadyāt pitā tv enāṃ bhrātā vānumate pituḥ । taṃ śuśrūṣeta jīvantaṃ saṃsthitaṃ ca na laṅghayet ।। maṅgalārthaṃ svastyayanaṃ yajñaś cāsāṃ prajāpateḥ । prayujyate vivāhe tu pradānaṃ svāmyakāraṇam ।।
anṛtāv ṛtukāle ca mantrasaṃskārakṛt patiḥ । sukhasya nityaṃ dāteha paraloke ca yoṣitaḥ ।। viśīlaḥ kāmavṛtto vā guṇair vā parivarjitaḥ । upacāryaḥ striyā sādhvyā satataṃ devavat patiḥ ।।
nāsti strīṇāṃ pṛthag yajño na vrataṃ nāpy upoṣaṇam । patiṃ śuśrūṣate yena tena svarge mahīyate ।। pāṇigrāhasya sādhvī strī jīvato vā mṛtasya vā । patilokam abhīpsantī nācaret kiṃ cid apriyam ।।
kāmaṃ tu ksapayed dehaṃ puṣpamūlaphalaiḥ śubhaiḥ । na tu nāmāpi gṛhṇīyāt patyau prete parasya tu ।। āsītā maraṇāt ksāntā niyatā brahmacāriṇī । yo dharma ekapatnīnāṃ kāṅkṣantī tam anuttamam ।।
anekāni sahasrāṇi kumārabrahmacāriṇām । divaṃ gatāni viprāṇām akṛtvā kulasaṃtatim ।। mṛte bhartari sāḍhvī strī brahmacarye vyavasthitā । svargaṃ gacchaty aputrāpi yathā te brahmacāriṇaḥ ।।
apatyalobhād yā tu strī bhartāram ativartate । seha nindām avāpnoti paralokāc ca hīyate ।। nānyotpannā prajāstīha na cāpy anyaparigrahe । na dvitīyaś ca sādhvīnāṃ kva cid bhartopadiśyate ।।
patiṃ hitvāpakṛṣṭaṃ svam utkṛṣṭaṃ yā niṣevate । nindyaiva sā bhavel loke parapūrveti cocyate ।। vyabhicārāt tu bhartuḥ strī loke prāpnoti nindyatām । śṛgālayoniṃ prāpnoti pāparogaiś ca pīḍyate ।।
patiṃ yā nābhicarati manovāgdehasaṃyutā । sā bhartṛlokam āpnoti sadbhiḥ sādhvīti cocyate ।। anena nārī vṛttena manovāgdehasaṃyatā । ihāgryāṃ kīrtim āpnoti patilokaṃ paratra ca ।।
evaṃ vṛttāṃ savarṇāṃ strīṃ dvijātiḥ pūrvamāriṇīm । dāhayed agnihotreṇa yajñapātraiś ca dharmavit ।। bhāryāyai pūrvamāriṇyai dattvāgnīn antyakarmaṇi । punar dārakriyāṃ kuryāt punar ādhānam eva ca ।।
anena vidhinā nityaṃ pañcayajñān na hāpayet । dvitīyam āyuṣo bhāgaṃ kṛtadāro gṛhe vaset ।। evaṃ gṛhāśrame sthitvā vidhivat snātako dvijaḥ । vane vaset tu niyato yathāvad vijitendriyaḥ ।।
gṛhasthas tu yathā paśyed valīpalitam ātmanaḥ । apatyasyaiva cāpatyaṃ tadāraṇyaṃ samāśrayet ।। saṃtyajya grāmyam āhāraṃ sarvaṃ caiva paricchadam । putreṣu bhāryāṃ nikṣipya vanaṃ gacchet sahaiva vā ।।
agnihotraṃ samādāya gṛhyaṃ cāgniparicchadam । grāmād araṇyaṃ niḥsṛtya nivasen niyatendriyaḥ ।। munyannair vividhair medhyaiḥ śākamūlaphalena vā । etān eva mahāyajñān nirvaped vidhipūrvakam ।।
vasīta carma cīraṃ vā sāyaṃ snāyāt prage tathā । jaṭāś ca bibhṛyān nityaṃ śmaśrulomanakhāni ca ।। yadbhakṣyaṃ syād tato dadyād baliṃ bhikṣāṃ ca śaktitaḥ । ammūlaphalabhikṣābhir arcayed āśramāgatān ।।
svādhyāye nityayuktaḥ syād dānto maitraḥ samāhitaḥ । dātā nityam anādātā sarvabhūtānukampakaḥ ।। vaitānikaṃ ca juhuyād agnihotraṃ yathāvidhi । darśam askandayan parva paurṇamāsaṃ ca yogataḥ ।।
ṛkṣeṣṭyāgrayaṇaṃ caiva cāturmāsyāni cāharet । turāyaṇaṃ ca kramaśo dakṣasyāyanam eva ca ।। vāsantaśāradair medhyair munyannaiḥ svayam āhṛtaiḥ । puroḍāśāṃś carūṃś caiva vidhivan nirvapet pṛthak ।।
devatābhyas tu tad dhutvā vanyaṃ medhyataraṃ haviḥ । śeṣam ātmani yuñjīta lavaṇaṃ ca svayaṃ kṛtam ।। sthalajāudakaśākāni puṣpamūlaphalāni ca । medhyavṛkṣodbhavāny adyāt snehāṃś ca phalasaṃbhavān ।।
varjayen madhu māṃsaṃ ca bhaumāni kavakāni ca । bhūstṛṇaṃ śigrukaṃ caiva śleśmātakaphalāni ca ।। tyajed āśvayuje māsi munyannaṃ pūrvasaṃcitam । jīrṇāni caiva vāsāṃsi śākamūlaphalāni ca ।।
na phālakṛṣṭam aśnīyād utsṛṣṭam api kena cit । na grāmajātāny ārto api mūlāṇi ca phalāni ca ।। agnipakvāśano vā syāt kālapakvabhug eva vā । aśmakuṭṭo bhaved vāpi dantolūkhaliko api vā ।।
sadyaḥ prakṣālako vā syān māsasaṃcayiko api vā । ṣaṇmāsanicayo vā syāt samānicaya eva vā ।। naktaṃ cānnaṃ samaśnīyād divā vāhṛtya śaktitaḥ । caturthakāliko vā syāt syād vāpy aṣṭamakālikaḥ ।।
cāndrāyaṇavidhānair vā śuklakṛṣṇe ca vartayet । pakṣāntayor vāpy aśnīyād yavāgūṃ kvathitāṃ sakṛt ।। puṣpamūlaphalair vāpi kevalair vartayet sadā । kālapakvaiḥ svayaṃ śīrṇair vaikhānasamate sthitaḥ ।।
bhūmau viparivarteta tiṣṭhed vā prapadair dinam । sthānāsanābhyāṃ viharet savaneṣūpayann apaḥ ।। grīṣme pañcatapās tu syād varṣāsv abhrāvakāśikaḥ । ārdravāsās tu hemante kramaśo vardhayaṃs tapaḥ ।।
upaspṛśaṃs triṣavaṇaṃ pitṝn devāṃś ca tarpayet । tapaś caraṃś cogrataraṃ śoṣayed deham ātmanaḥ ।। agnīn ātmani vaitānān samāropya yathāvidhi । anagnir aniketaḥ syān munir mūlaphalāśanaḥ ।।
aprayatnaḥ sukhārtheṣu brahmacārī dharāśayaḥ । śaraṇeṣv amamaś caiva vṛkṣamūlaniketanaḥ ।। tāpaseṣv eva vipreṣu yātrikaṃ bhaikṣam āharet । gṛhamedhiṣu cānyeṣu dvijeṣu vanavāsiṣu ।।
grāmād āhṛtya vāśnīyād aṣṭau grāsān vane vasan । pratigṛhya puṭenaiva pāṇinā śakalena vā ।। etāś cānyāś ca seveta dīkṣā vipro vane vasan । vividhāś cāupaniṣadīr ātmasaṃsiddhaye śrutīḥ ।।
ṛṣibhir brāhmaṇaiś caiva gṛhasthair eva sevitāḥ । vidyātapovivṛddhyarthaṃ śarīrasya ca śuddhaye ।। aparājitāṃ vāsthāya vrajed diśam ajihmagaḥ । ā nipātāc charīrasya yukto vāryanilāśanaḥ ।।
āsāṃ maharṣicaryāṇāṃ tyaktvānyatamayā tanum । vītaśokabhayo vipro brahmaloke mahīyate ।। vaneṣu ca vihṛtyaivaṃ tṛtīyaṃ bhāgam āyuṣaḥ । caturtham āyuṣo bhāgaṃ tyakvā saṅgān parivrajet ।।
āśramād āśramaṃ gatvā hutahomo jitendriyaḥ । bhikṣābalipariśrāntaḥ pravrajan pretya vardhate ।। ṛṇāni trīṇy apākṛtya mano mokṣe niveśayet । anapākṛtya mokṣaṃ tu sevamāno vrajaty adhaḥ ।।
adhītya vidhivad vedān putrāṃś cotpādya dharmataḥ । iṣṭvā ca śaktito yajñair mano mokṣe niveśayet ।। anadhītya dvijo vedān anutpādya tathā sutān । aniṣṭvā caiva yajñaiś ca mokṣam icchan vrajaty adhaḥ ।।
prājāpatyaṃ nirupyeṣṭiṃ sarvavedasadakṣiṇām । ātmany agnīn samāropya brāhmaṇaḥ pravrajed gṛhāt ।। yo dattvā sarvabhūtebhyaḥ pravrajaty abhayaṃ gṛhāt । tasya tejomayā lokā bhavanti brahmavādinaḥ ।।
yasmād aṇv api bhūtānāṃ dvijān notpadyate bhayam । tasya dehād vimuktasya bhayaṃ nāsti kutaś cana ।। agārād abhiniṣkrāntaḥ pavitropacito muniḥ । samupoḍheṣu kāmeṣu nirapekṣaḥ parivrajet ।।
eka eva caren nityaṃ siddhyartham asahāyavān । siddhim ekasya saṃpaśyan na jahāti na hīyate ।। anagnir aniketaḥ syād grāmam annārtham āśrayet । upekṣako asaṃkusuko munir bhāvasamāhitaḥ ।।
kapālaṃ vṛkṣamūlāni kucelam asahāyatā । samatā caiva sarvasminn etan muktasya lakṣaṇam ।। nābhinandeta maraṇaṃ nābhinandeta jīvitam । kālam eva pratīkṣeta nirveśaṃ bhṛtako yathā ।।
dṛṣṭipūtaṃ nyaset pādaṃ vastrapūtaṃ jalaṃ pibet । satyapūtāṃ vaded vācaṃ manaḥpūtaṃ samācaret ।। ativādāṃs titikṣeta nāvamanyeta kaṃ cana । na cemaṃ deham āśritya vairaṃ kurvīta kena cit ।।
kruddhyantaṃ na pratikrudhyed ākruṣṭaḥ kuśalaṃ vadet । saptadvārāvakīrṇāṃ ca na vācam anṛtāṃ vadet ।। adhyātmaratir āsīno nirapekṣo nirāmiṣaḥ । ātmanaiva sahāyena sukhārthī vicared iha ।।
na cotpātanimittābhyāṃ na nakṣatrāṅgavidyayā । nānuśāsanavādābhyāṃ bhikṣāṃ lipseta karhi cit ।। na tāpasair brāhmaṇair vā vayobhir api vā śvabhiḥ । ākīrṇaṃ bhikṣukair vānyair agāram upasaṃvrajet ।।
kḷptakeśanakhaśmaśruḥ pātrī daṇḍī kusumbhavān । vicaren niyato nityaṃ sarvabhūtāny apīḍayan ।। ataijasāni pātrāṇi tasya syur nirvraṇāni ca । teṣām adbhiḥ smṛtaṃ śaucaṃ camasānām ivādhvare ।।
alābuṃ dārupātraṃ ca mṛṇmayaṃ vaidalaṃ tathā । etāṇi yatipātrāṇi manuḥ svāyaṃbhuvo abravīt ।। ekakālaṃ cared bhaikṣaṃ na prasajjeta vistare । bhaikṣe prasakto hi yatir viṣayeṣv api sajjati ।।
vidhūme sannamusale vyaṅgāre bhuktavajjane । vṛtte śarāvasaṃpāte bhikṣāṃ nityaṃ yatiś caret ।। alābhe na viṣadī syāl lābhe caiva na harṣayet । prāṇayātrikamātraḥ syān mātrāsaṅgād vinirgataḥ ।।
abhipūjitalābhāṃs tu jugupsetaiva sarvaśaḥ । abhipūjitalābhaiś ca yatir mukto api badhyate ।। alpānnābhyavahāreṇa rahaḥsthānāsanena ca । hriyamāṇāni viṣayair indriyāṇi nivartayet ।।
indriyāṇāṃ nirodhena rāgadveśakṣayeṇa ca । ahiṃsayā ca bhūtānām amṛtatvāya kalpate ।। avekṣeta gatīr nṝṇāṃ karmadoṣasamudbhavāḥ । niraye caiva patanaṃ yātanāś ca yamakṣaye ।।
viprayogaṃ priyaiś caiva saṃyogaṃ ca tathāpriyaiḥ । jarayā cābhibhavanaṃ vyādhibhiś copapīḍanaṃ ।। dehād utkramaṇaṃ cāṣmāt punar garbhe ca saṃbhavam । yonikoṭisahasreṣu sṛtīś cāsyāntarātmanaḥ ।।
adharmaprabhavaṃ caiva duḥkhayogaṃ śarīriṇām । dharmārthaprabhavaṃ caiva sukhasaṃyogam akṣayam ।। sūkṣmatāṃ cānvavekṣeta yogena paramātmanaḥ । deheṣu ca samutpattim uttameṣv adhameṣu ca ।।
dūṣito api cared dharmaṃ yatra tatrāśrame rataḥ । samaḥ sarveṣu bhūteṣu na liṅgaṃ dharmakāraṇam ।। phalaṃ katakavṛkṣasya yady apy ambuprasādakam । na nāmagrahaṇād eva tasya vāri prasīdati ।।
saṃrakṣaṇārthaṃ jantūnāṃ rātrāv ahani vā sadā । śarīrasyātyaye caiva samīkṣya vasudhāṃ caret ।। ahnā rātryā ca yāñ jantūn hinasty ajñānato yatiḥ । teṣāṃ snātvā viśuddhyarthaṃ prāṇāyāmān ṣaḍ ācaret ।।
prāṇāyāmā brāhmaṇasya trayo api vidhivat kṛtāḥ । vyāhṛtipraṇavair yuktā vijñeyaṃ paramaṃ tapaḥ ।। dahyante dhmāyamānānāṃ dhātūnāṃ hi yathā malāḥ । tathendriyāṇāṃ dahyante doṣāḥ prāṇasya nigrahāt ।।
prāṇāyamair dahed doṣān dhāraṇābhiś ca kilbiṣam । pratyāhāreṇa saṃsargān dhyānenānīśvarān guṇān ।। uccāvaceṣu bhūteṣu durjñeyām akṛtātmabhiḥ । dhyānayogena saṃpaśyed gatim asyāntarātmanaḥ ।।
samyagdarśanasaṃpannaḥ karmabhir na nibadhyate । darśanena vihīnas tu saṃsāraṃ pratipadyate ।। ahiṃsayendriyāsaṅgair vaidikaiś caiva karmabhiḥ । tapasaś caraṇaiś cograiḥ sādhayantīha tatpadam ।।
asthisthūṇaṃ snāyuyutaṃ māṃsaśoṇitalepanam । carmāvanaddhaṃ durgandhi pūrṇaṃ mūtrapurīṣayoḥ ।। jarāśokasamāviṣṭaṃ rogāyatanam āturam । rajasvalam anityaṃ ca bhūtāvāsam imaṃ tyajet ।।
nadīkūlaṃ yathā vṛkṣo vṛkṣaṃ vā śakunir yathā । tathā tyajann imaṃ dehaṃ kṛcchrād grāhād vimucyate ।। priyeṣu sveṣu sukṛtam apriyeṣu ca duṣkṛtam । visṛjya dhyānayogena brahmābhyeti sanātanam ।।
yadā bhāvena bhavati sarvabhāveṣu niḥspṛhaḥ । tadā sukham avāpnoti pretya ceha ca śāśvatam ।। anena vidhinā sarvāṃs tyaktvā saṅgāñ śanaiḥ śanaiḥ । sarvadvandvavinirmukto brahmaṇy evāvatiṣṭhate ।।
dhyānikaṃ sarvam evaitad yad etad abhiśabditam । na hy anadhyātmavit kaś cit kriyāphalam upāśnute ।। adhiyajñaṃ brahma japed ādhidaivikam eva ca । ādhyātmikaṃ ca satataṃ vedāntābhihitaṃ ca yat ।।
idaṃ śaraṇam ajñānām idam eva vijānatām । idam anvicchatāṃ svargam idam ānantyam icchatām ।। anena kramayogena parivrajati yo dvijaḥ । sa vidhūyeha pāpmānaṃ paraṃ brahmādhigacchati ।।
eṣa dharmo anuśiṣṭo vo yatīnāṃ niyatātmanām । vedasaṃnyāsikānāṃ tu karmayogaṃ nibodhata ।। brahmacārī gṛhasthaś ca vānaprastho yatis tathā । ete gṛhasthaprabhavāś catvāraḥ pṛthag āśramāḥ ।।
sarve api kramaśas tv ete yathāśāstraṃ niṣevitāḥ । yathoktakāriṇaṃ vipraṃ nayanti paramāṃ gatim ।। sarveṣām api caiteṣāṃ vedasmṛtividhānataḥ । gṛhastha ucyate śreṣṭhaḥ sa trīn etān bibharti hi ।।
yathā nadīnadāḥ sarve sāgare yānti saṃsthitim । tathaivāśramiṇaḥ sarve gṛhasthe yānti saṃsthitim ।। caturbhir api caivaitair nityam āśramibhir dvijaiḥ । daśalakṣaṇako dharmaḥ sevitavyaḥ prayatnataḥ ।।
dhṛtiḥ kṣamā damo asteyaṃ śaucam indriyanigrahaḥ । dhīr vidyā satyam akrodho daśakaṃ dharmalakṣaṇam ।। daśa lakṣaṇāni dharmasya ye viprāḥ samadhīyate । adhītya cānuvartante te yānti paramāṃ gatim ।।
daśalakṣaṇakaṃ dharmam anutiṣṭhan samāhitaḥ । vedāntaṃ vidhivac chrutvā saṃnyased anṛṇo dvijaḥ ।। saṃnyasya sarvakarmāṇi karmadoṣān apānudan । niyato vedam abhyasya putraiśvarye sukhaṃ vaset ।।
evaṃ saṃnyasya karmāṇi svakāryaparamo aspṛhaḥ । saṃnyāsenāpahatyainaḥ prāpnoti paramaṃ gatim ।। eṣa vo abhihito dharmo brāhmaṇasya caturvidhaḥ । puṇyo akṣayaphalaḥ pretya rājñāṃ dharmaṃ nibodhata ।।
rājadharmān pravakṣyāmi yathāvṛtto bhaven nṛpaḥ । saṃbhavaś ca yathā tasya siddhiś ca paramā yathā ।। brāhmaṃ prāptena saṃskāraṃ kṣatriyeṇa yathāvidhi । sarvasyāsya yathānyāyaṃ kartavyaṃ parirakṣaṇam ।।
arājake hi loke asmin sarvato vidruto bhayāt । rakṣārtham asya sarvasya rājānam asṛjat prabhuḥ ।। indrānilayamārkāṇām agneś ca varuṇasya ca । candravitteśayoś caiva mātrā nirhṛtya śāśvatīḥ ।।
yasmād eṣāṃ surendrāṇāṃ mātrābhyo nirmito nṛpaḥ । tasmād abhibhavaty eṣa sarvabhūtāni tejasā ।। tapaty ādityavac caiṣa cakṣūṃṣi ca manāṃsi ca । na cainaṃ bhuvi śaknoti kaś cid apy abhivīkṣitum ।।
so agnir bhavati vāyuś ca so arkaḥ somaḥ sa dharmarāṭ । sa kuberaḥ sa varuṇaḥ sa mahendraḥ prabhāvataḥ ।। bālo api nāvamāntavyo manuṣya iti bhūmipaḥ । mahatī devatā hy eṣā nararūpeṇa tiṣṭhati ।।
ekam eva dahaty agnir naraṃ durupasarpiṇam । kulaṃ dahati rājāgniḥ sapaśudravyasaṃcayam ।। kāryaṃ so avekṣya śaktiṃ ca deśakālau ca tattvataḥ । kurute dharmasiddhyarthaṃ viśvarūpaṃ punaḥ punaḥ ।।
yasya prasāde padmā śrīr vijayaś ca parākrame । mṛtyuś ca vasati krodhe sarvatejomayo hi saḥ ।। taṃ yas tu dveṣṭi saṃmohāt sa vinaśyaty asaṃśayam । tasya hy āśu vināśāya rājā prakurute manaḥ ।।
tasmād dharmaṃ yam iṣṭeṣu sa vyavasyen narādhipaḥ । aniṣṭaṃ cāpy aniṣṭeṣu taṃ dharmaṃ na vicālayet ।। tasyārthe sarvabhūtānāṃ goptāraṃ dharmam ātmajam । brahmatejomayaṃ daṇḍam asṛjat pūrvam īśvaraḥ ।।
tasya sarvāṇi bhūtāni sthāvarāṇi carāṇi ca । bhayād bhogāya kalpante svadharmān na calanti ca ।। taṃ deśakālau śaktiṃ ca vidyāṃ cāvekṣya tattvataḥ । yathārhataḥ saṃpraṇayen nareṣv anyāyavartiṣu ।।
sa rājā puruṣo daṇḍaḥ sa netā śāsitā ca saḥ । caturṇām āśramāṇāṃ ca dharmasya pratibhūḥ smṛtaḥ ।। daṇḍaḥ śāsti prajāḥ sarvā daṇḍa evābhirakṣati । daṇḍaḥ supteṣu jāgarti daṇḍaṃ dharmaṃ vidur budhāḥ ।।
samīkṣya sa dhṛtaḥ samyak sarvā rañjayati prajāḥ । asamīkṣya praṇītas tu vināśayati sarvataḥ ।। yadi na praṇayed rājā daṇḍaṃ daṇḍyeṣv atandritaḥ । śūle matsyān ivāpakṣyan durbalān balavattarāḥ ।।
adyāt kākaḥ puroḍāśaṃ śvā ca lihyād dhavis tathā । svāmyaṃ ca na syāt kasmiṃś cit pravartetādharottaram ।। sarvo daṇḍajito loko durlabho hi śucir naraḥ । daṇḍasya hi bhayāt sarvaṃ jagad bhogāya kalpate ।।
devadānavagandharvā rakṣāṃsi patagoragāḥ । te api bhogāya kalpante daṇḍenaiva nipīḍitāḥ ।। duṣyeyuḥ sarvavarṇāś ca bhidyeran sarvasetavaḥ । sarvalokaprakopaś ca bhaved daṇḍasya vibhramāt ।।
yatra śyāmo lohitākṣo daṇḍaś carati pāpahā । prajās tatra na muhyanti netā cet sādhu paśyati ।। tasyāhuḥ saṃpraṇetāraṃ rājānaṃ satyavādinam । samīkṣyakāriṇaṃ prājñaṃ dharmakāmārthakovidam ।।
taṃ rājā praṇayan samyak trivargeṇābhivardhate । kāmātmā viṣamaḥ kṣudro daṇḍenaiva nihanyate ।। daṇḍo hi sumahattejo durdharaś cākṛtātmabhiḥ । dharmād vicalitaṃ hanti nṛpam eva sabāndhavam ।।
tato durgaṃ ca rāṣṭraṃ ca lokaṃ ca sacarācaram । antarikṣagatāṃś caiva munīn devāṃś ca pīḍayet ।। so asahāyena mūḍhena lubdhenākṛtabuddhinā । na śakyo nyāyato netuṃ saktena viṣayeṣu ca ।।
śucinā satyasaṃdhena yathāśāstrānusāriṇā । praṇetuṃ śakyate daṇḍaḥ susahāyena dhīmatā ।। svarāṣṭre nyāyavṛttaḥ syād bhṛśadaṇḍaś ca śatruṣu । suhṛtsv ajihmaḥ snigdheṣu brāhmaṇeṣu kṣamānvitaḥ ।।
evaṃvṛttasya nṛpateḥ śiloñchenāpi jīvataḥ । vistīryate yaśo loke tailabindur ivāmbhasi ।। atas tu viparītasya nṛpater ajitātmanaḥ । saṃkṣipyate yaśo loke ghṛtabindur ivāmbhasi ।।
sve sve dharme niviṣṭānāṃ sarveṣām anupūrvaśaḥ । varṇānām āśramāṇāṃ ca rājā sṛṣṭo abhirakṣitā ।। tena yad yat sabhṛtyena kartavyaṃ rakṣatā prajāḥ । tat tad vo ahaṃ pravakṣyāmi yathāvad anupūrvaśaḥ ।।
brāhmaṇān paryupāsīta prātar utthāya pārthivaḥ । traividyavṛddhān viduṣas tiṣṭhet teṣāṃ ca śāsane ।। vṛddhāṃś ca nityaṃ seveta viprān vedavidaḥ śucīn । vṛddhasevī hi satataṃ rakṣobhir api pūjyate ।।
tebhyo adhigacched vinayaṃ vinītātmāpi nityaśaḥ । vinītātmā hi nṛpatir na vinaśyati karhi cit ।। bahavo avinayān naṣṭā rājānaḥ saparicchadāḥ । vanasthā api rājyāni vinayāt pratipedire ।।
veno vinaṣṭo avinayān nahuṣaś caiva pārthivaḥ । sudāḥ paijavanaś caiva sumukho nimir eva ca ।। pṛthus tu vinayād rājyaṃ prāptavān manur eva ca । kuberaś ca dhanaiśvaryaṃ brāhmaṇyaṃ caiva gādhijaḥ ।।
traividyebhyas trayīṃ vidyāṃ daṇḍanītiṃ ca śāśvatīm । ānvīkṣikīṃ cātmavidyāṃ vārtārambhāṃś ca lokataḥ ।। indriyāṇāṃ jaye yogaṃ samātiṣṭhed divāniśam । jitendriyo hi śaknoti vaśe sthāpayituṃ prajāḥ ।।
daśa kāmasamutthāni tathāṣṭau krodhajāni ca । vyasanāni durantāni prayatnena vivarjayet ।। kāmajeṣu prasakto hi vyasaneṣu mahīpatiḥ । viyujyate arthadharmābhyāṃ krodhajeṣv ātmanaiva tu ।।
mṛgayākṣo divāsvapnaḥ parivādaḥ striyo madaḥ । tauryatrikaṃ vṛthāṭyā ca kāmajo daśako gaṇaḥ ।। paiśunyaṃ sāhasaṃ droha īrṣyāsūyārthadūṣaṇam । vāgdaṇḍajaṃ ca pāruṣyaṃ krodhajo api gaṇo aṣṭakaḥ ।।
dvayor apy etayor mūlaṃ yaṃ sarve kavayo viduḥ । taṃ yatnena jayel lobhaṃ tajjāv etāv ubhau gaṇau ।। pānam akṣāḥ striyaś caiva mṛgayā ca yathākramam । etat kaṣṭatamaṃ vidyāc catuṣkaṃ kāmaje gaṇe ।।
daṇḍasya pātanaṃ caiva vākpāruṣyārthadūṣaṇe । krodhaje api gaṇe vidyāt kaṣṭam etat trikaṃ sadā ।। saptakasyāsya vargasya sarvatraivānuṣaṅgiṇaḥ । pūrvaṃ pūrvaṃ gurutaraṃ vidyād vyasanam ātmavān ।।
vyasanasya ca mṛtyoś ca vyasanaṃ kaṣṭam ucyate । vyasany adho adho vrajati svar yāty avyasanī mṛtaḥ ।। maulāñ śāstravidaḥ śūrāṃl labdhalakṣān kulodbhavān । sacivān sapta cāṣṭau vā prakurvīta parīkṣitān ।।
api yat sukaraṃ karma tad apy ekena duṣkaram । viśeṣato asahāyena kiṃ tu rājyaṃ mahodayam ।। taiḥ sārdhaṃ cintayen nityaṃ sāmānyaṃ saṃdhivigraham । sthānaṃ samudayaṃ guptiṃ labdhapraśamanāni ca ।।
teṣāṃ svaṃ svam abhiprāyam upalabhya pṛthak pṛthak । samastānāṃ ca kāryeṣu vidadhyād dhitam ātmanaḥ ।। sarveṣāṃ tu viśiṣṭena brāhmaṇena vipaścitā । mantrayet paramaṃ mantraṃ rājā ṣāḍguṇyasaṃyutam ।।
nityaṃ tasmin samāśvastaḥ sarvakāryāṇi niḥkṣipet । tena sārdhaṃ viniścitya tataḥ karma samārabhet ।। anyān api prakurvīta śucīn prājñān avasthitān । samyag arthasamāhartṝn amātyān suparīkṣitān ।।
nirvartetāsya yāvadbhir itikartavyatā nṛbhiḥ । tāvato atandritān dakṣān prakurvīta vicakṣaṇān ।। teṣām arthe niyuñjīta śūrān dakṣān kulodgatān । śucīn ākarakarmānte bhīrūn antarniveśane ।।
dūtaṃ caiva prakurvīta sarvaśāstraviśāradam । iṅgitākāraceṣṭajñaṃ śuciṃ dakṣaṃ kulodgatam ।। anuraktaḥ śucir dakṣaḥ smṛtimān deśakālavit । vapuṣmān vītabhīr vāgmī dūto rājñaḥ praśasyate ।।
amātye daṇḍa āyatto daṇḍe vainayikī kriyā । nṛpatau kośarāṣṭre ca dūte saṃdhiviparyayau ।। dūta eva hi saṃdhatte bhinatty eva ca saṃhatān । dūtas tat kurute karma bhidyante yena mānavaḥ ।।
sa vidyād asya kṛtyeṣu nirgūḍheṅgitaceṣṭitaiḥ । ākāram iṅgitaṃ ceṣṭāṃ bhṛtyeṣu ca cikīrṣitam ।। buddhvā ca sarvaṃ tattvena pararājacikīrṣitam । tathā prayatnam ātiṣṭhed yathātmānaṃ na pīḍayet ।।
jāṅgalaṃ sasyasaṃpannam āryaprāyam anāvilam । ramyam ānatasāmantaṃ svājīvyaṃ deśam āvaset ।। dhanvadurgaṃ mahīdurgam abdurgaṃ vārkṣam eva vā । nṛdurgaṃ giridurgaṃ vā samāśritya vaset puram ।।
sarveṇa tu prayatnena giridurgaṃ samāśrayet । eṣāṃ hi bāhuguṇyena giridurgaṃ viśiṣyate ।। triṇy ādyāny āśritās tv eṣāṃ mṛgagartāśrayāpcarāḥ । trīṇy uttarāṇi kramaśaḥ plavaṃgamanarāmarāḥ ।।
yathā durgāśritān etān nopahiṃsanti śatravaḥ । tathārayo na hiṃsanti nṛpaṃ durgasamāśritam ।। ekaḥ śataṃ yodhayati prākārastho dhanurdharaḥ । śataṃ daśasahasrāṇi tasmād durgaṃ vidhīyate ।।
tat syād āyudhasaṃpannaṃ dhanadhānyena vāhanaiḥ । brāhmaṇaiḥ śilpibhir yantrair yavasenodakena ca ।। tasya madhye suparyāptaṃ kārayed gṛham ātmanaḥ । guptaṃ sarvartukaṃ śubhraṃ jalavṛkṣasamanvitam ।।
tad adhyāsyodvahed bhāryāṃ savarṇāṃ lakṣaṇānvitām । kule mahati saṃbhūtāṃ hṛdyāṃ rūpaguṇānvītām ।। purohitaṃ ca kurvīta vṛṇuyād eva ca rtvijaḥ । te asya gṛhyāṇi karmāṇi kuryur vaitānikāni ca ।।
yajeta rājā kratubhir vividhair āptadakṣiṇaiḥ । dharmārthaṃ caiva viprebhyo dadyād bhogān dhanāni ca ।। sāṃvatsarikam āptaiś ca rāṣṭrād āhārayed balim । syāc cāmnāyaparo loke varteta pitṛvan nṛṣu ।।
adhyakṣān vividhān kuryāt tatra tatra vipaścitaḥ । te asya sarvāṇy avekṣeran nṛṇāṃ kāryāṇi kurvatām ।। āvṛttānāṃ gurukulād viprāṇāṃ pūjako bhavet । nṛpāṇām akṣayo hy eṣa nidhir brāhmo abhidhīyate ।।
na taṃ stenā na cāmitrā haranti na ca naśyati । tasmād rājñā nidhātavyo brāhmaṇeṣv akṣayo nidhiḥ ।। na skandate na vyathate na vinaśyati karhi cit । variṣṭham agnihotrebhyo brāhmaṇasya mukhe hutam ।।
samam abrāhmaṇe dānaṃ dviguṇaṃ brāhmaṇabruve । prādhīte śatasāhasram anantaṃ vedapārage ।। pātrasya hi viśeṣeṇa śraddadhānatayaiva ca । alpaṃ vā bahu vā pretya dānasya phalam aśnute ।।
deśakālavidhānena dravyaṃ śraddhāsamanvitam । pātre pradīyate yat tu tad dharmasya prasādhanam ।। samottamādhamai rājā tv āhūtaḥ pālayan prajāḥ । na nivarteta saṃgrāmāt kṣātraṃ dharmam anusmaran ।।
saṃgrāmeṣv anivartitvaṃ prajānāṃ caiva pālanam । śuśrūṣā brāhmaṇānāṃ ca rājñāṃ śreyaskaraṃ param ।। āhaveṣu mitho anyonyaṃ jighāṃsanto mahīkṣitaḥ । yudhyamānāḥ paraṃ śaktyā svargaṃ yānty aparāṅmukhāḥ ।।
na kūṭair āyudhair hanyād yudhyamāno raṇe ripūn । na karṇibhir nāpi digdhair nāgnijvalitatejanaiḥ ।। na ca hanyāt sthalārūḍhaṃ na klībaṃ na kṛtāñjalim । na muktakeśaṃ nāsīnaṃ na tavāsmīti vādinam ।।
na suptaṃ na visaṃnāhaṃ na nagnaṃ na nirāyudham । nāyudhyamānaṃ paśyantaṃ na pareṇa samāgatam ।। nāyudhavyasanaprāptaṃ nārtaṃ nātiparikṣataṃ । na bhītaṃ na parāvṛttaṃ satāṃ dharmam anusmaran ।।
yas tu bhītaḥ parāvṛttaḥ saṃgrāme hanyate paraiḥ । bhartur yad duṣkṛtaṃ kiṃ cit tat sarvaṃ pratipadyate ।। yac cāsya sukṛtaṃ kiṃ cid amutrārtham upārjitam । bhartā tat sarvam ādatte parāvṛttahatasya tu ।।
rathāśvaṃ hastinaṃ chatraṃ dhanaṃ dhānyaṃ paśūn striyaḥ । sarvadravyāṇi kupyaṃ ca yo yaj jayati tasya tat ।। rājñaś ca dadyur uddhāram ity eṣā vaidikī śrutiḥ । rājñā ca sarvayodhebhyo dātavyam apṛthagjitam ।।
eṣo anupaskṛtaḥ prokto yodhadharmaḥ sanātanaḥ । asmād dharmān na cyaveta kṣatriyo ghnan raṇe ripūn ।। alabdhaṃ caiva lipseta labdhaṃ rakṣet prayatnataḥ । rakṣitaṃ vardhayec caiva vṛddhaṃ pātreṣu nikṣipet ।।
etac caturvidhaṃ vidyāt puruṣārthaprayojanam । asya nityam anuṣṭhānaṃ samyak kuryād atandritaḥ ।। alabdham icched daṇḍena labdhaṃ rakṣed avekṣayā । rakṣitaṃ vardhayed vṛddhyā vṛddhaṃ pātreṣu nikṣipet ।।
nityam udyatadaṇḍaḥ syān nityaṃ vivṛtapauruṣaḥ । nityaṃ saṃvṛtasaṃvāryo nityaṃ chidrānusāry areḥ ।। nityam udyatadaṇḍasya kṛtsnam udvijate jagat । tasmāt sarvāṇi bhūtāni daṇḍenaiva prasādhayet ।।
amāyayaiva varteta na kathaṃ cana māyayā । budhyetāriprayuktāṃ ca māyāṃ nityaṃ susaṃvṛtaḥ ।। nāsya chidraṃ paro vidyād vidyāc chidraṃ parasya ca । gūhet kūrma ivāṅgāni rakṣed vivaram ātmanaḥ ।।
bakavac cintayed arthān siṃhavac ca parākrame । vṛkavac cāvalumpeta śaśavac ca viniṣpatet ।। evaṃ vijayamānasya ye asya syuḥ paripanthinaḥ । tān ānayed vaśaṃ sarvān sāmādibhir upakramaiḥ ।।
yadi te tu na tiṣṭheyur upāyaiḥ prathamais tribhiḥ । daṇḍenaiva prasahyaitāñ śanakair vaśam ānayet ।। sāmādīnām upāyānāṃ caturṇām api paṇḍitāḥ । sāmadaṇḍau praśaṃsanti nityaṃ rāṣṭrābhivṛddhaye ।।
yathoddharati nirdātā kakṣaṃ dhānyaṃ ca rakṣati । tathā rakṣen nṛpo rāṣṭraṃ hanyāc ca paripanthinaḥ ।। mohād rājā svarāṣṭraṃ yaḥ karṣayaty anavekṣayā । so acirād bhraśyate rājyāj jīvitāc ca sabāndhavaḥ ।।
śarīrakarṣaṇāt prāṇāḥ kṣīyante prāṇināṃ yathā । tathā rājñām api prāṇāḥ kṣīyante rāṣṭrakarṣaṇāt ।। rāṣṭrasya saṃgrahe nityaṃ vidhānam idam ācaret । susaṃgṛhītarāṣṭre hi pārthivaḥ sukham edhate ।।
dvayos trayāṇāṃ pañcānāṃ madhye gulmam adhiṣṭhitam । tathā grāmaśatānāṃ ca kuryād rāṣṭrasya saṃgraham ।। grāmasyādhipatiṃ kuryād daśagrāmapatiṃ tathā । viṃśatīśaṃ śateśaṃ ca sahasrapatim eva ca ।।
grāmadoṣān samutpannān grāmikaḥ śanakaiḥ svayam । śaṃsed grāmadaśeśāya daśeśo viṃśatīśine ।। viṃśatīśas tu tat sarvaṃ śateśāya nivedayet । śaṃsed grāmaśateśas tu sahasrapataye svayam ।।
yāni rājapradeyāni pratyahaṃ grāmavāsibhiḥ । annapānendhanādīni grāmikas tāny avāpnuyāt ।। daśī kulaṃ tu bhuñjīta viṃśī pañca kulāni ca । grāmaṃ grāmaśatādhyakṣaḥ sahasrādhipatiḥ puram ।।
teṣāṃ grāmyāṇi kāryāni pṛthakkāryāṇi caiva hi । rājño anyaḥ sacivaḥ snigdhas tāni paśyed atandritaḥ ।। nagare nagare caikaṃ kuryāt sarvārthacintakam । uccaiḥsthānaṃ ghorarūpaṃ nakṣatrāṇām iva graham ।।
sa tān anuparikrāmet sarvān eva sadā svayam । teṣāṃ vṛttaṃ pariṇayet samyag rāṣṭreṣu taccaraiḥ ।। rājño hi rakṣādhikṛtāḥ parasvādāyinaḥ śaṭhāḥ । bhṛtyā bhavanti prāyeṇa tebhyo rakṣed imāḥ prajāḥ ।।
ye kāryikebhyo artham eva gṛhṇīyuḥ pāpacetasaḥ । teṣāṃ sarvasvam ādāya rājā kuryāt pravāsanam ।। rājā karmasu yuktānāṃ strīṇāṃ preṣyajanasya ca । pratyahaṃ kalpayed vṛttiṃ sthānaṃ karmānurūpataḥ ।।
paṇo deyo avakṛṣṭasya ṣaḍ utkṛṣṭasya vetanam । ṣāṇmāsikas tathācchādo dhānyadroṇas tu māsikaḥ ।। krayavikrayam adhvānaṃ bhaktaṃ ca saparivyayam । yogakṣemaṃ ca saṃprekṣya vaṇijo dāpayet karān ।।
yathā phalena yujyeta rājā kartā ca karmaṇām । tathāvekṣya nṛpo rāṣṭre kalpayet satataṃ karān ।। yathālpālpam adanty ādyaṃ vāryokovatsaṣaṭpadāḥ । tathālpālpo grahītavyo rāṣṭrād rājñābdikaḥ karaḥ ।।
pañcāśadbhāga ādeyo rājñā paśuhiraṇyayoḥ । dhānyānām aṣṭamo bhāgaḥ ṣaṣṭho dvādaśa eva vā ।। ādadītātha ṣaḍbhāgaṃ drumāṃsamadhusarpiṣām । gandhauṣadhirasānāṃ ca puṣpamūlaphalasya ca ।।
patraśākatṛṇānāṃ ca carmaṇāṃ vaidalasya ca । mṛnmayānāṃ ca bhāṇḍānāṃ sarvasyāśmamayasya ca ।। mriyamāṇo apy ādadīta na rājā śrotriyāt karam । na ca kṣudhāsya saṃsīdec chrotriyo viṣaye vasan ।।
yasya rājñas tu viṣaye śrotriyaḥ sīdati kṣudhā । tasyāpi tat kṣudhā rāṣṭram acirenaiva sīdati ।। śrutavṛtte viditvāsya vṛttiṃ dharmyāṃ prakalpayet । saṃrakṣet sarvataś cainaṃ pitā putram ivāurasam ।।
saṃrakṣyamāṇo rājñā yaṃ] kurute dharmam anvaham । tenāyur vardhate rājño draviṇaṃ rāṣṭram eva ca ।। yat kiṃ cid api varṣasya dāpayet karasaṃjñitam । vyavahāreṇa jīvantaṃ rājā rāṣṭre pṛthagjanam ।।
kārukāñ śilpinaś caiva śūdrāṃs cātmopajīvinaḥ । ekaikaṃ kārayet karma māsi māsi mahīpatiḥ ।। nocchindyād ātmano mūlaṃ pareṣāṃ cātitṛṣṇayā । ucchindan hy ātmano mūlam āṭmānaṃ tāṃś ca pīdayet ।।
tīkṣṇaś caiva mṛduś ca syāt kāryaṃ vīkṣya mahīpatiḥ । tīkṣṇaś caiva mṛduś caiva rāja bhavati sammataḥ ।। amātyamukhyaṃ dharmajñaṃ prājñaṃ dāntaṃ kulodgatam । sthāpayed āsane tasmin khinnaḥ kāryekṣaṇe nṛṇām ।।
evaṃ sarvaṃ vidhāyedam itikartavyam ātmanaḥ । yuktaś caivāpramattaś ca parirakṣed imāḥ prajāḥ ।। vikrośantyo yasya rāṣṭrād hriyante dasyubhiḥ prajāḥ । saṃpaśyataḥ sabhṛtyasya mṛtaḥ sa na tu jīvati ।।
kṣatriyasya paro dharmaḥ prājānām eva pālanam । nirdiṣṭaphalabhoktā hi rājā dharmeṇa yujyate ।। utthāya paścime yāme kṛtaśaucaḥ samāhitaḥ । hutāgnir brāhmaṇāṃś cārcya praviśet sa śubhāṃ sabhām ।।
tatra sthitaḥ prajāḥ sarvāḥ pratinandya visarjayet । visṛjya ca prajāḥ sarvā mantrayet saha mantribhiḥ ।। giripṛṣṭhaṃ samāruhya prasādaṃ vā rahogataḥ । araṇye niḥśalāke vā mantrayed avibhāvitaḥ ।।
yasya mantraṃ na jānanti samāgamya pṛthagjanāḥ । sa kṛtsnāṃ pṛthivīṃ bhuṅkte kośahīno api pārthivaḥ ।। jaḍamūkāndhabadhirāṃs tairyagyonān vayo'tigān । strīmlecchavyādhitavyaṅgān mantrakāle apasārayet ।।
bhindanty avamatā mantraṃ tairyagyonās tathaiva ca । striyaś caiva viśeṣeṇa tasmāt tatrādṛto bhavet ।। madhyaṃdine ardharātre vā viśrānto vigataklamaḥ । cintayed dharmakāmārthān sārdhaṃ tair eka eva vā ।।
parasparaviruddhānāṃ teṣāṃ ca samupārjanam । kanyānāṃ saṃpradānaṃ ca kumārāṇāṃ ca rakṣaṇaṃ ।। dūtasaṃpreṣaṇaṃ caiva kāryaśeṣaṃ tathaiva ca । antaḥpurapracāraṃ ca praṇidhīnāṃ ca ceṣṭitam ।।
kṛtsnaṃ cāṣṭavidhaṃ karma pañcavargaṃ ca tattvataḥ । anurāgāparāgau ca pracāraṃ maṇḍalasya ca ।। madhyamasya pracāraṃ ca vijīgiṣoś ca ceṣṭitam । udāsīnapracāraṃ ca śatroś caiva prayatnataḥ ।।
etāḥ prakṛtayo mūlaṃ maṇḍalasya samāsataḥ । aṣṭau cānyāḥ samākhyātā dvādaśaiva tu tāḥ smṛtāḥ ।। amātyarāṣṭradurgārtha- daṇḍākhyāḥ pañca cāparāḥ । pratyekaṃ kathitā hy etāḥ saṃkṣepeṇa dvisaptatiḥ ।।
anantaram ariṃ vidyād arisevinam eva ca । arer anantaraṃ mitram udāsīnaṃ tayoḥ param ।। tān sarvān abhisaṃdadhyāt sāmādibhir upakramaiḥ । vyastaiś caiva samastaiś ca pauruṣeṇa nayena ca ।।
saṃdhiṃ ca vigrahaṃ caiva yānam āsanam eva ca । dvaidhībhāvaṃ saṃśrayaṃ ca ṣaḍguṇāṃś cintayet sadā ।। āsanaṃ caiva yānaṃ ca saṃdhiṃ vigraham eva ca । kāryaṃ vīkṣya prayuñjīta dvaidhaṃ saṃśrayam eva ca ।।
saṃdhiṃ tu dvividhaṃ vidyād rājā vigraham eva ca । ubhe yānāsane caiva dvividhaḥ saṃśrayaḥ smṛtaḥ ।। samānayānakarmā ca viparītas tathaiva ca । tadā tv āyatisaṃyuktaḥ saṃdhir jñeyo dvilakṣaṇaḥ ।।
svayaṃkṛtaś ca kāryārtham akāle kāla eva vā । mitrasya caivāpakṛte dvividho vigrahaḥ smṛtaḥ ।। ekākinaś cātyayike kārye prāpte yadṛcchayā । saṃhatasya ca mitreṇa dvividhaṃ yānam ucyate ।।
kṣīṇasya caiva kramaśo daivāt pūrvakṛtena vā । mitrasya cānurodhena dvividhaṃ smṛtam āsanam ।। balasya svāminaś caiva sthitiḥ kāryārthasiddhaye । dvividhaṃ kīrtyate dvaidhaṃ ṣāḍguṇyaguṇavedibhiḥ ।।
arthasaṃpādanārthaṃ ca pīḍyamānasya śatrubhiḥ । sādhuṣu vyapadeśaś ca dvividhaḥ saṃśrayaḥ smṛtaḥ ।। yadāvagacched āyatyām ādhikyaṃ dhruvam ātmanaḥ । tadātve cālpikāṃ pīḍāṃ tadā saṃdhiṃ samāśrayet ।।
yadā prahṛṣṭā manyeta sarvās tu prakṛtīr bhṛśam । atyucchritaṃ tathātmānaṃ tadā kurvīta vigraham ।। yadā manyeta bhāvena hṛṣṭaṃ puṣṭaṃ balaṃ svakam । parasya viparītaṃ ca tadā yāyād ripuṃ prati ।।
yadā tu syāt parikṣīṇo vāhanena balena ca । tadāsīta prayatnena śanakaiḥ sāntvayann arīn ।। manyetāriṃ yadā rājā sarvathā balavattaram । tadā dvidhā balaṃ kṛtvā sādhayet kāryam ātmanaḥ ।।
yadā parabalānāṃ tu gamanīyatamo bhavet । tadā tu saṃśrayet kṣipraṃ dhārmikaṃ balinaṃ nṛpam ।। nigrahaṃ prakṛtīnāṃ ca kuryād yo aribalasya ca । upaseveta taṃ nityaṃ sarvayatnair guruṃ yathā ।।
yadi tatrāpi saṃpaśyed doṣaṃ saṃśrayakāritam । suyuddham eva tatrāpi nirviśaṅkaḥ samācaret ।। sarvopāyais tathā kuryān nītijñaḥ pṛthivīpatiḥ । yathāsyābhyadhikā na syur mitrodāsīnaśatravaḥ ।।
āyatiṃ sarvakāryāṇāṃ tadātvaṃ ca vicārayet । atītānāṃ ca sarveṣāṃ guṇadoṣau ca tattvataḥ ।। āyatyāṃ guṇadoṣajñas tadātve kṣipraniścayaḥ । atīte kāryaśeṣajñaḥ śatrubhir nābhibhūyate ।।
yathainaṃ nābhisaṃdadhyur mitrodāsīnaśatravaḥ । tathā sarvaṃ saṃvidadhyād eṣa sāmāsiko nayaḥ ।। tadā tu yānam ātiṣṭhed arirāṣṭraṃ prati prabhuḥ । tadānena vidhānena yāyād aripuraṃ śanaiḥ ।।
mārgaśīrṣe śubhe māsi yāyād yātrāṃ mahīpatiḥ । phālgunaṃ vātha caitraṃ vā māsau prati yathābalam ।। anyeṣv api tu kāleṣu yadā paśyed dhruvaṃ jayam । tadā yāyād vigṛhyaiva vyasane cotthite ripoḥ ।।
kṛtvā vidhānaṃ mūle tu yātrikaṃ ca yathāvidhi । upagṛhyāspadaṃ caiva cārān samyag vidhāya ca ।। saṃśodhya trividhaṃ mārgaṃ ṣaḍvidhaṃ ca balaṃ svakam । sāṃparāyikakalpena yāyād aripuraṃ prati ।।
śatrusevini mitre ca gūḍhe yuktataro bhavet । gatapratyāgate caiva sa hi kaṣṭataro ripuḥ ।। daṇḍavyūhena tan mārgaṃ yāyāt tu śakaṭena vā । varāhamakarābhyāṃ vā sūcyā vā garuḍena vā ।।
yataś ca bhayam āśaṅket tato vistārayed balam । padmena caiva vyūhena niviśeta sadā svayam ।। senāpatibalādhyakṣau sarvadikṣu niveśayet । yataś ca bhayam āśaṅket prācīṃ tāṃ kalpayed diśam ।।
gulmāṃś ca sthāpayed āptān kṛtasaṃjñān samantataḥ । sthāne yuddhe ca kuśalān abhīrūn avikāriṇaḥ ।। saṃhatān yodhayed alpān kāmaṃ vistārayed bahūn । sūcyā vajreṇa caivaitān vyūhena vyūhya yodhayet ।।
syandanāśvaiḥ same yudhyed anūpe nau dvipais tathā । vṛkṣagulmāvṛte cāpair asicarmāyudhaiḥ sthale ।। kurukṣetrāṃś ca matsyāṃś ca pañcālāñ śūrasenajān । dīrghāṃl laghūṃś caiva narān agrānīkeṣu yojayet ।।
praharṣayed balaṃ vyūhya tāṃś ca samyak parīkṣayet । ceṣṭāś caiva vijānīyād arīn yodhayatām api ।। uparudhyārim āsīta rāṣṭraṃ cāsyopapīḍayet । dūṣayec cāsya satataṃ yavasānnodakendhanam ।।
bhindyāc caiva taḍāgāni prākāraparikhās tathā । samavaskandayec cainaṃ rātrau vitrāsayet tathā ।। upajapyān upajaped budhyetaiva ca tatkṛtam । yukte ca daive yudhyeta jayaprepsur apetabhīḥ ।।
sāmnā dānena bhedena samastair atha vā pṛthak । vijetuṃ prayatetārīn na yuddhena kadā cana ।। anityo vijayo yasmād dṛśyate yudhyamānayoḥ । parājayaś ca saṃgrāme tasmād yuddhaṃ vivarjayet ।।
trayāṇām apy upāyānāṃ pūrvoktānām asaṃbhave । tathā yudhyeta saṃpanno vijayeta ripūn yathā ।। jitvā saṃpūjayed devān brāhmaṇāṃś caiva dhārmikān । pradadyāt parihārārthaṃ khyāpayed abhayāni ca ।।
sarveṣāṃ tu viditvaiṣāṃ samāsena cikīrṣitam । sthāpayet tatra tadvaṃśyaṃ kuryāc ca samayakriyām ।। pramāṇāni ca kurvīta teṣāṃ dharmān yathoditān । ratnaiś ca pūjayed enaṃ pradhānapuruṣaiḥ saha ।।
ādānam apriyakaraṃ dānaṃ ca priyakārakam । abhīpsitānām arthānāṃ kāle yuktaṃ praśasyate ।। sarvaṃ karmedam āyattaṃ vidhāne daivamānuṣe । tayor daivam acintyaṃ tu mānuṣe vidyate kriyā ।।
daivena vidhinā yuktaṃ mānuṣyaṃ yat pravartate । parikleśena mahatā tadarthasya samādhakam ।। saṃyuktasyāpi daivena puruṣakāreṇa varjitam । vinā puruṣakāreṇa phalaṃ kṣetraṃ prayacchati ।।
candrārkādyā grahā vāyur agnir āpas tathaiva ca । iha daivena sādhyante pauruṣeṇa prayatnataḥ ।। saha vāpi vrajed yuktaḥ saṃdhiṃ kṛtvā prayatnataḥ । mitraṃ hiraṇyaṃ bhūmiṃ vā saṃpaśyaṃs trividhaṃ phalam ।।
pārṣṇigrāhaṃ ca saṃprekṣya tathākrandaṃ ca maṇḍale । mitrād athāpy amitrād vā yātrāphalam avāpnuyāt ।। hiraṇyabhūmisaṃprāptyā pārthivo na tathaidhate । yathā mitraṃ dhruvaṃ labdhvā kṛśam apy āyatikṣamam ।।
dharmajñaṃ ca kṛtajñaṃ ca tuṣṭaprakṛtim eva ca । anuraktaṃ sthirārambhaṃ laghumitraṃ praśasyate ।। prājñaṃ kulīnaṃ śūraṃ ca dakṣaṃ dātāram eva ca । kṛtajñaṃ dhṛtimantaṃ ca kaṣṭam āhur ariṃ budhāḥ ।।
āryatā puruṣajñānaṃ śauryaṃ karuṇaveditā । sthaulalakṣyaṃ ca satatam udāsīnaguṇodayaḥ ।। ksemyāṃ sasyapradāṃ nityaṃ paśuvṛddhikarīm api । parityajen nṛpo bhūmim ātmārtham avicārayan ।।
āpadarthaṃ dhanaṃ rakṣed dārān rakṣed dhanair api । ātmānaṃ satataṃ rakṣed dārair api dhanair api ।। saha sarvāḥ samutpannāḥ prasamīkṣyāpado bhṛśam । saṃyuktāṃś ca viyuktāṃś ca sarvopāyān sṛjed budhaḥ ।।
upetāram upeyaṃ ca sarvopāyāṃś ca kṛtsnaśaḥ । etat trayaṃ samāśritya prayatetārthasiddhaye ।। evaṃ sarvam idaṃ rājā saha sammantrya mantribhiḥ । vyāyamyāplutya madhyāhne bhoktum antaḥpuraṃ viśet ।।
tatrātmabhūtaiḥ kālajñair ahāryaiḥ paricārakaiḥ । suparīkṣitam annādyam adyān mantrair viṣāpahaiḥ ।। viṣaghnair agadaiś cāsya sarvadravyāṇi yojayet । viṣaghnāni ca ratnāni niyato dhārayet sadā ।।
parīkṣitāḥ striyaś cainaṃ vyajanodakadhūpanaiḥ । veṣābharaṇasaṃśuddhāḥ spṛśeyuḥ susamāhitāḥ ।। evaṃ prayatnaṃ kurvīta yānaśayyāsanāśane । snāne prasādhane caiva sarvālaṅkārakeṣu ca ।।
bhuktavān viharec caiva strībhir antaḥpure saha । vihṛtya tu yathākālaṃ punaḥ kāryāṇi cintayet ।। alaṃkṛtaś ca saṃpaśyed āyudhīyaṃ punar janam । vāhanāni ca sarvāṇi śastrāṇy ābharaṇāni ca ।।
saṃdhyāṃ copāsya śṛṇuyād antarveśmani śastrabhṛt । rahasyākhyāyināṃ caiva praṇidhīnāṃ ca ceṣṭitam ।। gatvā kakṣāntaraṃ tv anyat samanujñāpya taṃ janam । praviśed bhojanārthaṃ ca strīvṛto antaḥpuraṃ punaḥ ।।
tatra bhuktvā punaḥ kiṃ cit tūryaghoṣaiḥ praharṣitaḥ । saṃviśet taṃ yathākālam uttiṣṭhec ca gataklamaḥ ।। etadvidhānam ātiṣṭhed arogaḥ pṛthivīpatiḥ । asvasthaḥ sarvam etat tu bhṛtyeṣu viniyojayet ।।
vyavahārān didṛkṣus tu brāhmaṇaiḥ saha pārthivaḥ । mantrajñair mantribhiś caiva vinītaḥ praviśet sabhām ।। tatrāsīnaḥ sthito vāpi pāṇim udyamya dakṣiṇam । vinītaveṣābharaṇaḥ paśyet kāryāṇi kāryiṇām ।।
pratyahaṃ deśadṛṣṭaiś ca śāstradṛṣṭaiś ca hetubhiḥ । aṣṭādaśasu mārgeṣu nibaddhāni pṛthak pṛthak ।। teṣām ādyam ṛṇādānaṃ nikṣepo asvāmivikrayaḥ । saṃbhūya ca samutthānaṃ dattasyānapakarma ca ।।
vetanasyaiva cādānaṃ saṃvidaś ca vyatikramaḥ । krayavikrayānuśayo vivādaḥ svāmipālayoḥ ।। sīmāvivādadharmaś ca pāruṣye daṇḍavācike । steyaṃ ca sāhasaṃ caiva strīsaṃgrahaṇam eva ca ।।
strīpuṃdharmo vibhāgaś ca dyūtam āhvaya eva ca । padāny aṣṭādaśaitāni vyavahārasthitāv iha ।। eṣu sthāneṣu bhūyiṣṭhaṃ vivādaṃ caratāṃ nṛṇām । dharmaṃ śāśvatam āśritya kuryāt kāryavinirṇayam ।।
yadā svayaṃ na kuryāt tu nṛpatiḥ kāryadarśanam । tadā niyuñjyād vidvāṃsaṃ brāhmaṇaṃ kāryadarśane ।। so asya kāryāṇi saṃpaśyet sabhyair eva tribhir vṛtaḥ । sabhām eva praviśyāgryām āsīnaḥ sthita eva vā ।।
yasmin deśe niṣīdanti viprā vedavidas trayaḥ । rājñaś cādhikṛto vidvān brahmaṇas tāṃ sabhāṃ viduḥ ।। dharmo viddhas tv adharmeṇa sabhāṃ yatropatiṣṭhate । śalyaṃ cāsya na kṛntanti viddhās tatra sabhāsadaḥ ।।
sabhāṃ vā na praveṣṭavyaṃ vaktavyaṃ vā samañjasam । abruvan vibruvan vāpi naro bhavati kilbiṣī ।। yatra dharmo hy adharmeṇa satyaṃ yatrānṛtena ca । hanyate prekṣamāṇānāṃ hatās tatra sabhāsadaḥ ।।
dharma eva hato hanti dharmo rakṣati rakṣitaḥ । tasmād dharmo na hantavyo mā no dharmo hato avadhīt ।। vṛṣo hi bhagavān dharmas tasya yaḥ kurute hy alam । vṛṣalaṃ taṃ vidur devās tasmād dharmaṃ na lopayet ।।
eka eva suhṛd dharmo nidhāne apy anuyāti yaḥ । śarīreṇa samaṃ nāśaṃ sarvam anyad dhi gacchati ।। pādo adharmasya kartāraṃ pādaḥ sākṣiṇam ṛcchati । pādaḥ sabhāsadaḥ sarvān pādo rājānam ṛcchati ।।
rājā bhavaty anenās tu mucyante ca sabhāsadaḥ । eno gacchati kartāraṃ nindārho yatra nindyate ।। jātimātropajīvī vā kāmaṃ syād brāhmaṇabruvaḥ । dharmapravaktā nṛpater na tu śūdraḥ kathaṃ cana ।।
yasya śūdras tu kurute rājño dharmavivecanam । tasya sīdati tad rāṣṭraṃ paṅke gaur iva paśyataḥ ।। yad rāṣṭraṃ śūdrabhūyiṣṭhaṃ nāstikākrāntam advijam । vinaśyaty āśu tat kṛtsnaṃ durbhikṣavyādhipīḍitam ।।
dharmāsanam adhiṣṭhāya saṃvītāṅgaḥ samāhitaḥ । praṇamya lokapālebhyaḥ kāryadarśanam ārabhet ।। arthānarthāv ubhau buddhvā dharmādharmau ca kevalau । varṇakrameṇa sarvāṇi paśyet kāryāṇi kāryiṇām ।।
bāhyair vibhāvayel liṅgair bhāvam antargataṃ nṛṇām । svaravarṇeṅgitākāraiś cakṣuṣā ceṣṭitena ca ।। ākārair iṅgitair gatyā ceṣṭayā bhāṣitena ca । netravaktravikāraiś ca gṛhyate antargataṃ manaḥ ।।
bāladāyādikaṃ rikthaṃ tāvad rājānupālayet । yāvat sa syāt samāvṛtto yāvac cātītaśaiśavaḥ ।। vaśāputrāsu caivaṃ syād rakṣaṇaṃ niṣkulāsu ca । pativratāsu ca strīṣu vidhavāsv āturāsu ca ।।
jīvantīnāṃ tu tāsāṃ ye tad dhareyuḥ svabāndhavāḥ । tāñ śiṣyāc cauradaṇḍena dhārmikaḥ pṛthivīpatiḥ ।। praṇaṣṭasvāmikaṃ rikthaṃ rājā tryabdaṃ nidhāpayet । arvāk tryabdād dharet svāmī pareṇa nṛpatir haret ।।
mamedam iti yo brūyāt so anuyojyo yathāvidhi । saṃvādya rūpasaṃkhyādīn svāmī tad dravyam arhati ।। avedayāno naṣṭasya deśaṃ kālaṃ ca tattvataḥ । varṇaṃ rūpaṃ pramāṇaṃ ca tatsamaṃ daṇḍam arhati ।।
ādadītātha ṣaḍbhāgaṃ pranaṣṭādhigatān nṛpaḥ । daśamaṃ dvādaśaṃ vāpi satāṃ dharmam anusmaran ।। pranaṣṭādhigataṃ dravyaṃ tiṣṭhed yuktair adhiṣṭhitam । yāṃs tatra caurān gṛhṇīyāt tān rājebhena ghātayet ।।
mamāyam iti yo brūyān nidhiṃ satyena mānavaḥ । tasyādadīta ṣaḍbhāgaṃ rājā dvādaśam eva vā ।। anṛtaṃ tu vadan daṇḍyaḥ svavittasyāṃśam aṣṭamam । tasyaiva vā nidhānasya saṃkhyayālpīyasīṃ kalām ।।
vidvāṃs tu brāhmaṇo dṛṣṭvā pūrvopanihitaṃ nidhim । aśeṣato apy ādadīta sarvasyādhipatir hi saḥ ।। yaṃ tu paśyen nidhiṃ rājā purāṇaṃ nihitaṃ kṣitau । tasmād dvijebhyo dattvārdham ardhaṃ kośe praveśayet ।।
nidhīnāṃ tu purāṇānāṃ dhātūnām eva ca kṣitau । ardhabhāg rakṣaṇād rājā bhūmer adhipatir hi saḥ ।। dātavyaṃ sarvavarṇebhyo rājñā caurair hṛtaṃ dhanam । rājā tad upayuñjānaś caurasyāpnoti kilbiṣam ।।
jātijānapadān dharmān śreṇīdharmāṃś ca dharmavit । samīkṣya kuladharmāṃś ca svadharmaṃ pratipādayet ।। svāni karmāṇi kurvāṇā dūre santo api mānavāḥ । priyā bhavanti lokasya sve sve karmaṇy avasthitāḥ ।।
notpādayet svayaṃ kāryaṃ rājā nāpy asya puruṣaḥ । na ca prāpitam anyena grased arthaṃ kathaṃ cana ।। yathā nayaty asṛkpātair mṛgasya mṛgayuḥ padam । nayet tathānumānena dharmasya nṛpatiḥ padam ।।
satyam arthaṃ ca saṃpaśyed ātmānam atha sākṣiṇaḥ । deśaṃ rūpaṃ ca kālaṃ ca vyavahāravidhau sthitaḥ ।। sadbhir ācaritaṃ yat syād dhārmikaiś ca dvijātibhiḥ । tad deśakulajātīnām aviruddhaṃ prakalpayet ।।
adhamarṇārthasiddhyartham uttamarṇena coditaḥ । dāpayed dhanikasyārtham adhamarṇād vibhāvitam ।। yair yair upāyair arthaṃ svaṃ prāpnuyād uttamarṇikaḥ । tair tair upāyaiḥ saṃgṛhya dāpayed adhamarṇikam ।।
dharmeṇa vyavahāreṇa chalenācaritena ca । prayuktaṃ sādhayed arthaṃ pañcamena balena ca ।। yaḥ svayaṃ sādhayed artham uttamarṇo adhamarṇikāt । na sa rājñābhiyoktavyaḥ svakaṃ saṃsādhayan dhanam ।।
arthe apavyayamānaṃ tu karaṇena vibhāvitam । dāpayed dhanikasyārthaṃ daṇḍaleśaṃ ca śaktitaḥ ।। apahnave adhamarṇasya dehīty uktasya saṃsadi । abhiyoktā diśed deśyaṃ karaṇaṃ vānyad uddiśet ।।
adeśyaṃ yaś ca diśati nirdiśyāpahnute ca yaḥ । yaś cādharottarān arthān vigītān nāvabudhyate ।। apadiśyāpadeśyaṃ ca punar yas tv apadhāvati । samyak praṇihitaṃ cārthaṃ pṛṣṭaḥ san nābhinandati ।।
asaṃbhāṣye sākṣibhiś ca deśe saṃbhāṣate mithaḥ । nirucyamānaṃ praśnaṃ ca necched yaś cāpi niṣpatet ।। brūhīty uktaś ca na brūyād uktaṃ ca na vibhāvayet । na ca pūrvāparaṃ vidyāt tasmād arthāt sa hīyate ।।
sākṣiṇaḥ santi mety uktvā diśety ukto diśen na yaḥ । dharmasthaḥ kāraṇair etair hīnaṃ tam api nirdiśet ।। abhiyoktā na ced brūyād badhyo daṇḍyaś ca dharmataḥ । na cet tripakṣāt prabrūyād dharmaṃ prati parājitaḥ ।।
yo yāvan nihnuvītārthaṃ mithyā yāvati vā vadet । tau nṛpeṇa hy adharmajñau dāpyo taddviguṇaṃ damam ।। pṛṣṭo apavyayamānas tu kṛtāvastho dhanaiṣiṇā । tryavaraiḥ sākṣibhir bhāvyo nṛpabrāhmaṇasaṃnidhau ।।
yādṛśā dhanibhiḥ kāryā vyavahāreṣu sākṣiṇaḥ । tādṛśān saṃpravakṣyāmi yathā vācyam ṛtaṃ ca taiḥ ।। gṛhiṇaḥ putriṇo maulāḥ kṣatraviśśūdrayonayaḥ । arthyuktāḥ sākṣyam arhanti na ye ke cid anāpadi ।।
āptāḥ sarveṣu varṇeṣu kāryāḥ kāryeṣu sākṣiṇaḥ । sarvadharmavido alubdhā viparītāṃs tu varjayet ।। nārthasaṃbandhino nāptā na sahāyā na vairiṇaḥ । na dṛṣṭadoṣāḥ kartavyā na vyādhyārtā na dūṣitāḥ ।।
na sākṣī nṛpatiḥ kāryo na kārukakuśīlavau । na śrotriyo na liṅgastho na saṅgebhyo vinirgataḥ ।। nādhyadhīno na vaktavyo na dasyur na vikarmakṛt । na vṛddho na śiśur naiko nāntyo na vikalendriyaḥ ।।
nārto na matto nonmatto na kṣuttṛṣṇopapīḍitaḥ । na śramārto na kāmārto na kruddho nāpi taskaraḥ ।। strīṇāṃ sākṣyaṃ striyaḥ kuryur dvijānāṃ sadṛśā dvijāḥ । śūdrāś ca santaḥ śūdrāṇām antyānām antyayonayaḥ ।।
anubhāvī tu yaḥ kaś cit kuryāt sākṣyaṃ vivādinām । antarveśmany araṇye vā śarīrasyāpi cātyaye ।। striyāpy asaṃbhāve kāryaṃ bālena sthavireṇa vā । śiṣyeṇa bandhunā vāpi dāsena bhṛtakena vā ।।
bālavṛddhāturāṇāṃ ca sākṣyeṣu vadatāṃ mṛṣā । jānīyād asthirāṃ vācam utsiktamanasāṃ tathā ।। sāhaseṣu ca sarveṣu steyasaṃgrahaṇeṣu ca । vāgdaṇḍayoś ca pāruṣye na parīkṣeta sākṣiṇaḥ ।।
bahutvaṃ parigṛhṇīyāt sākṣidvaidhe narādhipaḥ । sameṣu tu guṇotkṛṣṭān guṇidvaidhe dvijottamān ।। samakṣadarśanāt sākṣyaṃ śravaṇāc caiva sidhyati । tatra satyaṃ bruvan sākṣī dharmārthābhyāṃ na hīyate ।।
sākṣī dṛṣṭaśrutād anyad vibruvann āryasaṃsadi । avāṅ narakam abhyeti pretya svargāc ca hīyate ।। yatrānibaddho apīkṣeta śṛṇuyād vāpi kiṃ cana । pṛṣṭas tatrāpi tad brūyād yathādṛṣṭaṃ yathāśrutam ।।
eko alubdhas tu sākṣī syād bahvyaḥ śucyo api na striyaḥ । strībuddher asthiratvāt tu doṣaiś cānye api ye vṛtāḥ ।। svabhāvenaiva yad brūyus tad grāhyaṃ vyāvahārikam । ato yad anyad vibrūyur dharmārthaṃ tad apārthakam ।।
sabhāntaḥ sākṣiṇaḥ prāptān arthipratyarthisaṃnidhau । prāḍvivāko anuyuñjīta vidhinānena sāntvayan ।। yad dvayor anayor vettha kārye asmiṃś ceṣṭitaṃ mithaḥ । tad brūta sarvaṃ satyena yuṣmākaṃ hy atra sākṣitā ।।
satyaṃ sākṣye bruvan sākṣī lokān āpnoti puṣkalān । iha cānuttamāṃ kīrtiṃ vāg eṣā brahmapūjitā ।। sākṣye anṛtaṃ vadan pāśair badhyate vāruṇair bhṛśam । vivaśaḥ śatam ājātīs tasmāt sākṣyaṃ vaded ṛtam ।।
satyena pūyate sākṣī dharmaḥ satyena vardhate । tasmāt satyaṃ hi vaktavyaṃ sarvavarṇeṣu sākṣibhiḥ ।। ātmaiva hy ātmanaḥ sākṣī gatir ātmā tathātmanaḥ । māvamaṃsthāḥ svam ātmānaṃ nṛṇāṃ sākṣiṇam uttamam ।।
manyante vai pāpakṛto na kaś cit paśyatīti naḥ । tāṃs tu devāḥ prapaśyanti svasyaivāntarapūruṣaḥ ।। dyaur bhūmir āpo hṛdayaṃ candrārkāgniyamānilāḥ । rātriḥ saṃdhye ca dharmaś ca vṛttajñāḥ sarvadehinām ।।
devabrāhmaṇasāṃnidhye sākṣyaṃ pṛcched ṛtaṃ dvijān । udaṅmukhān prāṅmukhān vā pūrvāhṇe vai śuciḥ śucīn ।। brūhīti brāhmaṇaṃ pṛcchet satyaṃ brūhīti pārthivam । gobījakāñcanair vaiśyaṃ śūdraṃ sarvais tu pātakaiḥ ।।
brahmaghno ye smṛtā lokā ye ca strībālaghātinaḥ । mitradruhaḥ kṛtaghnasya te te syur bruvato mṛṣā ।। janmaprabhṛti yat kiṃ cit puṇyaṃ bhadra tvayā kṛtam । tat te sarvaṃ śuno gacched yadi brūyās tvam anyathā ।।
eko aham asmīty ātmānaṃ yas tvaṃ kalyāṇa manyase । nityaṃ sthitas te hṛdy eṣa puṇyapāpekṣitā muniḥ ।। yamo vaivasvato devo yas tavaiṣa hṛdi sthitaḥ । tena ced avivādas te mā gaṅgāṃ mā kurūn gamaḥ ।।
nagno muṇḍaḥ kapālena ca bhikṣārthī kṣutpipāsitaḥ । andhaḥ śatrukulaṃ gacched yaḥ sākṣyam anṛtaṃ vadet ।। avākśirās tamasy andhe kilbiṣī narakaṃ vrajet । yaḥ praśnaṃ vitathaṃ brūyāt pṛṣṭaḥ san dharmaniścaye ।।
andho matsyān ivāśnāti sa naraḥ kaṇṭakaiḥ saha । yo bhāṣate arthavaikalyam apratyakṣaṃ sabhāṃ gataḥ ।। yasya vidvān hi vadataḥ kṣetrajño nābhiśaṅkate । tasmān na devāḥ śreyāṃsaṃ loke anyaṃ puruṣaṃ viduḥ ।।
yāvato bāndhavān yasmin hanti sākṣye anṛtaṃ vadan । tāvataḥ saṃkhyayā tasmin śṛṇu saumyānupūrvaśaḥ ।। pañca paśvanṛte hanti daśa hanti gavānṛte । śatam aśvānṛte hanti sahasraṃ puruṣānṛte ।।
hanti jātān ajātāṃś ca hiraṇyārthe anṛtaṃ vadan । sarvaṃ bhūmyanṛte hanti mā sma bhūmyanṛtaṃ vadīḥ ।। apsu bhūmivad ity āhuḥ strīṇāṃ bhoge ca maithune । abjeṣu caiva ratneṣu sarveṣv aśmamayeṣu ca ।।
etān doṣān avekṣya tvaṃ sarvān anṛtabhāṣaṇe । yathāśrutaṃ yathādṛṣṭaṃ sarvam evāñjasā vada ।। gorakṣakān vāṇijikāṃs tathā kārukuśīlavān । preṣyān vārdhuṣikāṃś caiva viprān śūdravad ācaret ।।
tad vadan dharmato artheṣu jānann apy anythā naraḥ । na svargāc cyavate lokād daivīṃ vācaṃ vadanti tām ।। śūdraviṭkṣatraviprāṇāṃ yatra rtoktau bhaved vadhaḥ । tatra vaktavyam anṛtaṃ tad dhi satyād viśiṣyate ।।
vāggaivatyaiś ca carubhir yajeraṃs te sarasvatīm । anṛtasyainasas tasya kurvāṇā niṣkṛtiṃ parām ।। kūṣmāṇḍair vāpi juhuyād ghṛtam agnau yathāvidhi । ud ity ṛcā vā vāruṇyā tṛcenābdaivatena vā ।।
tripakṣād abruvan sākṣyam ṛṇādiṣu naro agadaḥ । tadṛṇaṃ prāpnuyāt sarvaṃ daśabandhaṃ ca sarvataḥ ।। yasya dṛśyeta saptāhād uktavākyasya sākṣiṇaḥ । rogo agnir jñātimaraṇam ṛṇaṃ dāpyo damaṃ ca saḥ ।।
asākṣikeṣu tv artheṣu mitho vivādamānayoḥ । avindaṃs tattvataḥ satyaṃ śapathenāpi lambhayet ।। maharṣibhiś ca devaiś ca kāryārthaṃ śapathāḥ kṛtāḥ । vasiṣṭhaś cāpi śapathaṃ śepe paijavane nṛpe ।।
na vṛthā śapathaṃ kuryāt svalpe apy arthe naro budhaḥ । vṛthā hi śapathaṃ kurvan pretya ceha ca naśyati ।। kāminīṣu vivāheṣu gavāṃ bhakṣye tathendhane । brāhmaṇābhyupapattau ca śapathe nāsti pātakam ।।
satyena śāpayed vipraṃ kṣatriyaṃ vāhanāyudhaiḥ । gobījakāñcanair vaiśyaṃ śūdraṃ sarvais tu pātakaiḥ ।। agniṃ vāhārayed enam apsu cainaṃ nimajjayet । putradārasya vāpy enaṃ śirāṃsi sparśayet pṛthak ।।
yam iddho na dahaty agnir āpo nonmajjayanti ca । na cārtim ṛcchati kṣipraṃ sa jñeyaḥ śapathe śuciḥ ।। vatsasya hy abhiśastasya purā bhrātrā yavīyasā । nāgnir dadāha romāpi satyena jagataḥ spaśaḥ ।।
yasmin yasmin vivāde tu kauṭasākṣyaṃ kṛtaṃ bhavet । tat tat kāryaṃ nivarteta kṛtaṃ cāpy akṛtaṃ bhavet ।। lobhān mohād bhayān maitrāt kāmāt krodhāt tathaiva ca । ajñānād bālabhāvāc ca sākṣyaṃ vitatham ucyate ।।
eṣām anyatame sthāne yaḥ sākṣyam anṛtaṃ vadet । tasya daṇḍaviśeṣāṃs tu pravakṣyāmy anupūrvaśaḥ ।। lobhāt sahasraṃ daṇḍyas tu mohāt pūrvaṃ tu sāhasam । bhayād dvau madhyamau daṇḍau maitrāt pūrvaṃ caturguṇam ।।
kāmād daśaguṇaṃ pūrvaṃ krodhāt tu triguṇaṃ param । ajñānād dve śate pūrṇe bāliśyāc chatam eva tu ।। etān āhuḥ kauṭasākṣye proktān daṇḍān manīṣibhiḥ । dharmasyāvyabhicārārtham adharmaniyamāya ca ।।
kauṭasākṣyaṃ tu kurvāṇāṃs trīn varṇān dhārmiko nṛpaḥ । pravāsayed daṇḍayitvā brāhmaṇaṃ tu vivāsayet ।। daśa sthānāni daṇḍasya manuḥ svayaṃbhuvo abravīt । triṣu varṇeṣu yāni syur akṣato brāhmaṇo vrajet ।।
upastham udaraṃ jihvā hastau pādau ca pañcamam । cakṣur nāsā ca karṇau ca dhanaṃ dehas tathaiva ca ।। anubandhaṃ parijñāya deśakālau ca tattvataḥ । sārāparādho cālokya daṇḍaṃ daṇḍyeṣu pātayet ।।
adharmadaṇḍanaṃ loke yaśoghnaṃ kīrtināśanam । asvargyaṃ ca paratrāpi tasmāt tat parivarjayet ।। adaṇḍyān daṇḍayan rājā daṇḍyāṃś caivāpy adaṇḍayan । ayaśo mahad āpnoti narakaṃ caiva gacchati ।।
vāgdaṇḍaṃ prathamaṃ kuryād dhigdaṇḍaṃ tadanantaram । tṛtīyaṃ dhanadaṇḍaṃ tu vadhadaṇḍam ataḥ param ।। vadhenāpi yadā tv etān nigrahītuṃ na śaknuyāt । tadaiṣu sarvam apy etat prayuñjīta catuṣṭayam ।।
lokasaṃvyavahārārthaṃ yāḥ saṃjñāḥ prathitā bhuvi । tāmrarūpyasuvarṇānāṃ tāḥ pravakṣyāmy aśeṣataḥ ।। jālāntaragate bhānau yat sūkṣmaṃ dṛśyate rajaḥ । prathamaṃ tat pramāṇānāṃ trasareṇuṃ pracakṣate ।।
trasareṇavo aṣṭau vijñeyā likṣaikā parimāṇataḥ । tā rājasarṣapas tisras te trayo gaurasarṣapaḥ ।। sarṣapāḥ ṣaḍ yavo madhyas triyavaṃ tv ekakṛṣṇalam । pañcakṛṣṇalako māṣas te suvarṇas tu ṣoḍaśa ।।
palaṃ suvarṇāś catvāraḥ palāni dharaṇaṃ daśa । dve kṛṣṇale samadhṛte vijñeyo raupyamāṣakaḥ ।। te ṣoḍaśa syād dharaṇaṃ purāṇaś caiva rājataḥ । kārṣāpaṇas tu vijñeyas tāmrikaḥ kārṣikaḥ paṇaḥ ।।
dharaṇāni daśa jñeyaḥ śatamānas tu rājataḥ । catuḥsauvarṇiko niṣko vijñeyas tu pramāṇataḥ ।। paṇānāṃ dve śate sārdhe prathamaḥ sāhasaḥ smṛtaḥ । madhyamaḥ pañca vijñeyaḥ sahasraṃ tv eva cottamaḥ ।।
ṛṇe deye pratijñāte pañcakaṃ śatam arhati । apahnave taddviguṇaṃ tan manor anuśāsanam ।। vasiṣṭhavihitāṃ vṛddhiṃ sṛjed vittavivardhinīm । aśītibhāgaṃ gṛhṇīyān māsād vārdhuṣikaḥ śate ।।
dvikaṃ śataṃ vā gṛhṇīyāt satāṃ dharmam anusmaran । dvikaṃ śataṃ hi gṛhṇāno na bhavaty arthakilbiṣī ।। dvikaṃ trikaṃ catuṣkaṃ ca pañcakaṃ ca śataṃ samam । māsasya vṛddhiṃ gṛhṇīyād varṇānām anupūrvaśaḥ ।।
na tv evādhau sopakāre kausīdīṃ vṛddhim āpnuyāt । na cādheḥ kālasaṃrodhān nisargo asti na vikrayaḥ ।। na bhoktavyo balād ādhir bhuñjāno vṛddhim utsṛjet । mūlyena toṣayec cainam ādhisteno anyathā bhavet ।।
ādhiś copanidhiś cobhau na kālātyayam arhataḥ । avahāryau bhavetāṃ tau dīrghakālam avasthitau ।। saṃprītyā bhujyamānāni na naśyanti kadā cana । dhenur uṣṭro vahann aśvo yaś ca damyaḥ prayujyate ।।
yat kiṃ cid daśavarṣāṇi saṃnidhau prekṣate dhanī । bhujyamānaṃ parais tūṣṇīṃ na sa tal labdhum arhati ।। ajaḍaś ced apogaṇḍo viṣaye cāsya bhujyate । bhagnaṃ tad vyavahāreṇa bhoktā tad dravyam arhati ।।
ādhiḥ sīmā bāladhanaṃ nikṣepopanidhiḥ striyaḥ । rājasvaṃ śrotriyasvaṃ ca na bhogena praṇaśyati ।। yaḥ svāminānanujñātam ādhiṃ bhūṅkte avicakṣaṇaḥ । tenārdhavṛddhir moktavyā tasya bhogasya niṣkṛtiḥ ।।
kusīdavṛddhir dvaiguṇyaṃ nātyeti sakṛd āhṛtā । dhānye sade lave vāhye nātikrāmati pañcatām ।। kṛtānusārād adhikā vyatiriktā na sidhyati । kusīdapatham āhus taṃ pañcakaṃ śatam arhati ।।
nātisāṃvatsarīṃ vṛddhiṃ na cādṛṣṭāṃ punar haret । cakravṛddhiḥ kālavṛddhiḥ kāritā kāyikā ca yā ।। ṛṇaṃ dātum aśakto yaḥ kartum icchet punaḥ kriyām । sa dattvā nirjitāṃ vṛddhiṃ karaṇaṃ parivartayet ।।
adarśayitvā tatraiva hiraṇyaṃ parivartayet । yāvatī saṃbhaved vṛddhis tāvatīṃ dātum arhati ।। cakravṛddhiṃ samārūḍho deśakālavyavasthitaḥ । atikrāman deśakālau na tatphalam avāpnuyāt ।।
samudrayānakuśalā deśakālārthadarśinaḥ । sthāpayanti tu yāṃ vṛddhiṃ sā tatrādhigamaṃ prati ।। yo yasya pratibhūs tiṣṭhed darśanāyeha mānavaḥ । adarśayan sa taṃ tasya prayacchet svadhanād ṛṇam ।।
prātibhāvyaṃ vṛthādānam ākṣikaṃ saurikāṃ ca yat । daṇḍaśulkāvaśeṣaṃ ca na putro dātum arhati ।। darśanaprātibhāvye tu vidhiḥ syāt pūrvacoditaḥ । dānapratibhuvi prete dāyādān api dāpayet ।।
adātari punar dātā vijñātaprakṛtāv ṛṇam । paścāt pratibhuvi prete parīpset kena hetunā ।। nirādiṣṭadhanaś cet tu pratibhūḥ syād alaṃdhanaḥ । svadhanād eva tad dadyān nirādiṣṭa iti sthitiḥ ।।
mattonmattārtādhyadhīnair bālena sthavireṇa vā । asaṃbaddhakṛtaś caiva vyāvahāro na sidhyati ।। satyā na bhāṣā bhavati yady api syāt pratiṣṭhitā । bahiś ced bhāṣyate dharmān niyatād vyavahārikāt ।।
yogādhamanavikrītaṃ yogadānapratigraham । yatra vāpy upadhiṃ paśyet tat sarvaṃ vinivartayet ।। grahītā yadi naṣṭaḥ syāt kuṭumbārthe kṛto vyayaḥ । dātavyaṃ bāndhavais tat syāt pravibhaktair api svataḥ ।।
kuṭumbārthe adhyadhīno api vyavahāraṃ yam ācaret । svadeśe vā videśe vā taṃ jyāyān na vicālayet ।। balād dattaṃ balād bhuktaṃ balād yac cāpi lekhitam । sarvān balakṛtān arthān akṛtān manur abravīt ।।
trayaḥ parārthe kliśyanti sākṣiṇaḥ pratibhūḥ kulam । catvāras tūpacīyante vipra āḍhyo vaṇiṅ nṛpaḥ ।। anādeyaṃ nādadīta parikṣīṇo api pārthivaḥ । na cādeyaṃ samṛddho api sūkṣmam apy artham utsṛjet ।।
anādeyasya cādānād ādeyasya ca varjanāt । daurbalyaṃ khyāpyate rājñaḥ sa pretyeha ca naśyati ।। svādānād varṇasaṃsargāt tv abalānāṃ ca rakṣaṇāt । balaṃ saṃjāyate rājñaḥ sa pretyeha ca vardhate ।।
tasmād yama iva svāmī svayaṃ hitvā priyāpriye । varteta yāmyayā vṛttyā jitakrodho jitendriyaḥ ।। yas tv adharmeṇa kāryāṇi mohāt kuryān narādhipaḥ । acirāt taṃ durātmānaṃ vaśe kurvanti śatravaḥ ।।
kāmakrodhau tu saṃyamya yo arthān dharmeṇa paśyati । prajās tam anuvartante samudram iva sindhavaḥ ।। yaḥ sādhayantaṃ chandena vedayed dhanikaṃ nṛpe । sa rājñā tac caturbhāgaṃ dāpyas tasya ca tad dhanam ।।
karmaṇāpi samaṃ kuryād dhanikāyādhamarṇikaḥ । samo avakṛṣṭajātis tu dadyāc chreyāṃs tu tac chanaiḥ ।। anena vidhinā rājā mitho vivadatāṃ nṛṇām । sākṣipratyayasiddhāni kāryāṇi samatāṃ nayet ।।
kulaje vṛttasaṃpanne dharmajñe satyavādini । mahāpakṣe dhaniny ārye nikṣepaṃ nikṣiped budhaḥ ।। yo yathā nikṣiped dhaste yam arthaṃ yasya mānavaḥ । sa tathaiva grahītavyo yathā dāyas tathā grahaḥ ।।
yo nikṣepaṃ yācyamāno nikṣeptur na prayacchati । sa yācyaḥ prāḍvivākena tan nikṣeptur asaṃnidhau ।। sākṣyabhāve praṇidhibhir vayorūpasamanvitaiḥ । apadeśaiś ca saṃnyasya hiraṇyaṃ tasya tattvataḥ ।।
sa yadi pratipadyeta yathānyastaṃ yathākṛtam । na tatra vidyate kiṃ cid yat parair abhiyujyate ।। teṣāṃ na dadyād yadi tu tad dhiraṇyaṃ yathāvidhi । ubhau nigṛhya dāpyaḥ syād iti dharmasya dhāraṇā ।।
nikṣepopanidhī nityaṃ na deyau pratyanantare । naśyato vinipāte tāv anipāte tv anāśinau ।। svayam eva tu yau dadyān mṛtasya pratyanantare । na sa rājñābhiyoktavyo na nikṣeptuś ca bandhubhiḥ ।।
acchalenaiva cānvicchet tam arthaṃ prītipūrvakam । vicārya tasya vā vṛttaṃ sāmnaiva parisādhayet ।। nikṣepeṣv eṣu sarveṣu vidhiḥ syāt parisādhane । samudre nāpnuyāt kiṃ cid yadi tasmān na saṃharet ।।
caurair hṛtaṃ jalenoḍham agninā dagdham eva vā । na dadyād yadi tasmāt sa na saṃharati kiṃ cana ।। nikṣepasyāpahartāram anikṣeptāram eva ca । sarvair upāyair anvicchec chapathaiś caiva vaidikaiḥ ।।
yo nikṣepaṃ nārpayati yaś cānikṣipya yācate । tāv ubhau cauravac chāsyau dāpyau vā tatsamaṃ damam ।। nikṣepasyāpahartāraṃ tatsamaṃ dāpayed damam । tathopanidhihartāram aviśeṣeṇa pārthivaḥ ।।
upadhābhiś ca yaḥ kaś cit paradravyaṃ haren naraḥ । sasahāyaḥ sa hantavyaḥ prakāśaṃ vividhair vadhaiḥ ।। nikṣepo yaḥ kṛto yena yāvāṃś ca kulasaṃnidhau । tāvān eva sa vijñeyo vibruvan daṇḍam arhati ।।
mitho dāyaḥ kṛto yena gṛhīto mitha eva vā । mitha eva pradātavyo yathā dāyas tathā grahaḥ ।। nikṣiptasya dhanasyaivaṃ prītyopanihitasya ca । rājā vinirṇayaṃ kuryād akṣiṇvan nyāsadhāriṇam ।।
vikrīṇīte parasya svaṃ yo asvāmī svāmyasammataḥ । na taṃ nayeta sākṣyaṃ tu stenam astenamāninam ।। avahāryo bhavec caiva sānvayaḥ ṣaṭśataṃ damam । niranvayo anapasaraḥ prāptaḥ syāc caurakilbiṣam ।।
asvāminā kṛto yas tu dāyo vikraya eva vā । akṛtaḥ sa tu vijñeyo vyavahāre yathā sthitiḥ ।। saṃbhogo dṛśyate yatra na dṛśyetāgamaḥ kva cit । āgamaḥ kāraṇaṃ tatra na saṃbhoga iti sthitiḥ ।।
vikrayād yo dhanaṃ kiṃ cid gṛhṇīyat kulasaṃnidhau । krayeṇa sa viśuddhaṃ hi nyāyato labhate dhanam ।। atha mūlam anāhāryaṃ prakāśakrayaśodhitaḥ । adaṇḍyo mucyate rājñā nāṣṭiko labhate dhanam ।।
nānyad anyena saṃsṛṣṭa- rūpaṃ vikrayam arhati । na cāsāraṃ na ca nyūnaṃ na dūreṇa tirohitam ।। anyāṃ ced darśayitvānyā voḍhuḥ kanyā pradīyate । ubhe ta ekaśulkena vahed ity abravīn manuḥ ।।
nonmattāyā na kuṣṭhinyā na ca yā spṛṣṭamaithunā । pūrvaṃ doṣān abhikhyāpya pradātā daṇḍam arhati ।। ṛtvig yadi vṛto yajñe svakarma parihāpayet । tasya karmānurūpeṇa deyo aṃśaḥ sahakartṛbhiḥ ।।
dakṣiṇāsu ca dattāsu svakarma parihāpayan । kṛtsnam eva labhetāṃśam anyenaiva ca kārayet ।। yasmin karmaṇi yās tu syur uktāḥ pratyaṅgadakṣiṇāḥ । sa eva tā ādidīta bhajeran sarva eva vā ।।
rathaṃ haret cādhvaryur brahmādhāne ca vājinam । hotā vāpi hared aśvam udgātā cāpy anaḥ kraye ।। sarveṣām ardhino mukhyās tadardhenārdhino apare । tṛtīyinas tṛtīyāṃśāś caturthāṃśāś ca pādinaḥ ।।
saṃbhūya svāni karmāṇi kurvadbhir iha mānavaiḥ । anena vidhiyogena kartavyāṃśaprakalpanā ।। dharmārthaṃ yena dattaṃ syāt kasmai cid yācate dhanam । paścāc ca na tathā tat syān na deyaṃ tasya tad bhavet ।।
yadi saṃsādhayet tat tu darpāl lobhena vā punaḥ । rājñā dāpyaḥ suvarṇaṃ syāt tasya steyasya niṣkṛtiḥ ।। dattasyaiṣoditā dharmyā yathāvad anapakriyā । ata ūrdhvaṃ pravakṣyāmi vetanasyānapakriyām ।।
bhṛto nārto na kuryād yo darpāt karma yathoditam । sa daṇḍyaḥ kṛṣṇalāny aṣṭau na deyaṃ cāsya vetanam ।। ārtas tu kuryāt svasthaḥ san yathābhāṣitam āditaḥ । sa dīrghasyāpi kālasya tal labhetaiva vetanam ।।
yathoktam ārtaḥ sustho vā yas tat karma na kārayet । na tasya vetanaṃ deyam alponasyāpi karmaṇaḥ ।। eṣa dharmo akhilenokto vetanādānakarmaṇaḥ । ata ūrdhvaṃ pravakṣyāmi dharmaṃ samayabhedinām ।।
yo grāmadeśasaṃghānāṃ kṛtvā satyena saṃvidam । visaṃvaden naro lobhāt taṃ rāṣṭrād vipravāsayet ।। nigṛhya dāpayec cainaṃ samayavyabhicāriṇam । catuḥsuvarṇān ṣaṇniṣkāṃś chatamānaṃ ca rājakam ।।
etad daṇḍavidhiṃ kuryād dhārmikaḥ pṛthivīpatiḥ । grāmajātisamūheṣu samayavyabhicāriṇām ।। krītvā vikrīya vā kiṃ cid yasyehānuśayo bhavet । so antar daśāhāt tad dravyaṃ dadyāc caivādadīta vā ।।
pareṇa tu daśāhasya na dadyān nāpi dāpayet । ādadāno dadat caiva rājñā daṇḍyau śatāni ṣaṭ ।। yas tu doṣavatīṃ kanyām anākhyāya prayacchati । tasya kuryān nṛpo daṇḍaṃ svayaṃ ṣaṇṇavatiṃ paṇān ।।
akanyeti tu yaḥ kanyāṃ brūyād dveṣeṇa mānavaḥ । sa śataṃ prāpnuyād daṇḍaṃ tasyā doṣam adarśayan ।। pāṇigrahaṇikā mantrāḥ kanyāsv eva pratiṣṭhitāḥ । nākanyāsu kva cin nṝṇāṃ luptadharmakriyā hi tāḥ ।।
pāṇigrahaṇikā mantrā niyataṃ dāralakṣaṇam । teṣāṃ niṣṭhā tu vijñeyā vidvadbhiḥ saptame pade ।। yasmin yasmin kṛte kārye yasyehānuśayo bhavet । tam anena vidhānena dharmye pathi niveśayet ।।
paśuṣu svāmināṃ caiva pālānāṃ ca vyatikrame । vivādaṃ saṃpravakṣyāmi yathāvad dharmatattvataḥ ।। divā vaktavyatā pāle rātrau svāmini tadgṛhe । yogakṣeme anyathā cet tu pālo vaktavyatām iyāt ।।
gopaḥ kṣīrabhṛto yas tu sa duhyād daśato varām । gosvāmyanumate bhṛtyaḥ sā syāt pāle abhṛte bhṛtiḥ ।। naṣṭaṃ vinaṣṭaṃ kṛmibhiḥ śvahataṃ viṣame mṛtam । hīnaṃ puruṣakāreṇa pradadyāt pāla eva tu ।।
vighuṣya tu hṛtaṃ caurair na pālo dātum arhati । yadi deśe ca kāle ca svāminaḥ svasya śaṃsati ।। karṇau carma ca vālāṃś ca bastiṃ snāyuṃ ca rocanām । paśuṣu svāmināṃ dadyān mṛteṣv aṅkāni darśayet ।।
ajāvike tu saṃruddhe vṛkaiḥ pāle tv anāyati । yāṃ prasahya vṛko hanyāt pāle tat kilbiṣaṃ bhavet ।। tāsāṃ ced avaruddhānāṃ carantīnāṃ mitho vane । yām utplutya vṛko hanyān na pālas tatra kilbiṣī ।।
dhanuḥśataṃ parīhāro grāmasya syāt samantataḥ । śamyāpātās trayo vāpi triguṇo nagarasya tu ।। tatrāparivṛtaṃ dhānyaṃ vihiṃsyuḥ paśavo yadi । na tatra praṇayed daṇḍaṃ nṛpatiḥ paśurakṣiṇām ।।
vṛtiṃ tatra prakurvīta yām uṣṭro na vilokayet । chidraṃ ca vārayet sarvaṃ śvasūkaramukhānugam ।। pathi kṣetre parivṛte grāmāntīye atha vā punaḥ । sapālaḥ śatadaṇḍārho vipālān vārayet paśūn ।।
kṣetreṣv anyeṣu tu paśuḥ sapādaṃ paṇam arhati । sarvatra tu sado deyaḥ kṣetrikasyeti dhāraṇā ।। anirdaśāhāṃ gāṃ sūtāṃ vṛṣān devapaśūṃs tathā । sapālān vā vipālān vā na daṇḍyān manur abravīt ।।
kṣetriyasyātyaye daṇḍo bhāgād daśaguṇo bhavet । tato ardhadaṇḍo bhṛtyānām ajñānāt kṣetrikasya tu ।। etad vidhānam ātiṣṭhed dhārmikaḥ pṛthivīpatiḥ । svāmināṃ ca paśūnāṃ ca pālānāṃ ca vyatikrame ।।
sīmāṃ prati samutpanne vivāde grāmayor dvayoḥ । jyeṣṭhe māsi nayet sīmāṃ suprakāśeṣu setuṣu ।। sīṃāvṛkṣāṃś ca kurvīta nyagrodhāśvatthakiṃśukān । śālmalīn sālatālāṃś ca kṣīriṇaś caiva pādapān ।।
gulmān veṇūṃś ca vividhān śamīvallīsthalāni ca । śarān kubjakagulmāṃś ca tathā sīmā na naśyati ।। taḍāgāny udapānāni vāpyaḥ prasravaṇāni ca ।। sīmāsaṃdhiṣu kāryāṇi devatāyatanāni ca ।।
upachannāni cānyāni sīmāliṅgāni kārayet । sīmājñāne nṛṇāṃ vīkṣya nityaṃ loke viparyayam ।। aśmano asthīni govālāṃs tuṣān bhasma kapālikāḥ । karīṣam iṣṭakāṅgārāṃś śarkarā vālukās tathā ।।
yāni caivaṃprakārāṇi kālād bhūmir na bhakṣayet । tāni saṃdhiṣu sīmāyām aprakāśāni kārayet ।। etair liṅgair nayet sīmāṃ rājā vivadamānayoḥ । pūrvabhuktyā ca satatam udakasyāgamena ca ।।
yadi sṃśaya eva syāl liṅgānām api darśane । sākṣipratyaya eva syāt sīmāvādavinirṇayaḥ ।। grāmīyakakulānāṃ ca samakṣaṃ sīmni sākṣiṇaḥ । praṣṭavyāḥ sīmaliṅgāni tayoś caiva vivādinoḥ ।।
te pṛṣṭās tu yathā brūyuḥ samastāḥ sīmni niścayam । nibadhnīyāt tathā sīmāṃ sarvāṃs tāṃś caiva nāmataḥ ।। śirobhis te gṛhītvorvīṃ sragviṇo raktavāsasaḥ । sukṛtaiḥ śāpithāḥ svaiḥ svair nayeyus te samañjasam ।।
yathoktena nayantas te pūyante satyasākṣiṇaḥ । viparītaṃ nayantas tu dāpyāḥ syur dviśataṃ damam ।। sākṣyabhāve tu catvāro grāmāḥ sāmantavāsinaḥ । sīmāvinirṇayaṃ kuryuḥ prayatā rājasaṃnidhau ।।
sāmantānām abhāve tu maulānāṃ sīmni sākṣiṇām । imān apy anuyuñjīta puruṣān vanagocarān ।। vyādhāñ śākunikān gopān kaivartān mūlakhānakān । vyālagrāhān uñchavṛttīn anyāṃś ca vanacāriṇaḥ ।।
te pṛṣṭās tu yathā brūyuḥ sīmāsaṃdhiṣu lakṣaṇam । tat tathā sthāpayed rājā dharmeṇa grāmayor dvayoḥ ।। kṣetrakūpataḍāgānām ārāmasya gṛhasya ca । sāmantapratyayo jñeyaḥ sīmāsetuvinirṇayaḥ ।।
sāmantāś cen mṛṣā brūyuḥ setau vivādatāṃ nṛṇām । sarve pṛthak pṛthag daṇḍyā rājñā madhyamasāhasam ।। gṛhaṃ taḍāgam ārāmaṃ kṣetraṃ vā bhīṣayā haran । śatāni pañca daṇḍyaḥ syād ajñānād dviśato damaḥ ।।
sīmāyām aviṣahyāyāṃ svayaṃ rājaiva dharmavit । pradiśed bhūmim ekeṣām upakārād iti sthitiḥ ।। eṣo akhilenābhihito dharmaḥ sīmāvinirṇaye । ata ūrdhvaṃ pravakṣyāmi vākpāruṣyavinirṇayam ।।
śataṃ brāhmaṇam ākruśya kṣatriyo daṇḍam arhati । vaiśyo apy ardhaśataṃ dve vā śūdras tu vadham arhati ।। pañcāśad brāhmaṇo daṇḍyaḥ kṣatriyasyābhiśaṃsane । vaiśye syād ardhapañcāśac chūdre dvādaśako damaḥ ।।
samavarṇe dvijātīnāṃ dvādaśaiva vyatikrame । vādeṣv avacanīyeṣu tad eva dviguṇaṃ bhavet ।। ekajātir dvijātīṃs tu vācā dāruṇayā kṣipan । jihvāyāḥ prāpnuyāc chedaṃ jaghanyaprabhavo hi saḥ ।।
nāmajātigrahaṃ tv eṣām abhidroheṇa kurvataḥ । nikṣepyo ayomayaḥ śaṅkur jvalann āsye daśāṅgulaḥ ।। dharmopadeśaṃ darpeṇa viprāṇām asya kurvataḥ । taptam āsecayet tailaṃ vaktre śrotre ca pārthivaḥ ।।
śrutaṃ deśaṃ ca jātiṃ ca karma śarīram eva ca । vitathena bruvan darpād dāpyaḥ syād dviśataṃ damam ।। kāṇaṃ vāpy atha vā khañjam anyaṃ vāpi tathāvidham । tathyenāpi bruvan dāpyo daṇḍaṃ kārṣāpaṇāvaram ।।
mātaraṃ pitaraṃ jāyāṃ bhrātaraṃ tanayaṃ gurum । ākṣārayañ śataṃ dāpyaḥ panthānaṃ cādadad guroḥ ।। brāhmaṇakṣatriyābhyāṃ tu daṇḍaḥ kāryo vijānatā । brāhmaṇe sāhasaḥ pūrvaḥ kṣatriye tv eva madhyamaḥ ।।
viṭśūdrayor evam eva svajātiṃ prati tattvataḥ । chedavarjaṃ praṇayanaṃ daṇḍasyeti viniścayaḥ ।। eṣa daṇḍavidhiḥ prokto vākpāruṣyasya tattvataḥ । ata ūrdhvaṃ pravakṣyāmi daṇḍapāruṣyanirṇayam ।।
yena kena cid aṅgena hiṃsyāc cec chreṣṭham antyajaḥ । chettavyaṃ tad tad evāsya tan manor anuśāsanam ।। pāṇim udyamya daṇḍaṃ vā pāṇicchedanam arhati । pādena praharan kopāt pādacchedanam arhati ।।
sahāsanam abhiprepsur utkṛṣṭasyāpakṛṣṭajaḥ । kaṭyāṃ kṛtāṅko nirvāsyaḥ sphicaṃ vāsyāvakartayet ।। avaniṣṭhīvato darpād dvāv oṣṭhau chedayen nṛpaḥ । avamūtrayato meḍhram avaśardhayato gudam ।।
keśeṣu gṛhṇato hastau chedayed avicārayan । pādayor dāḍhikāyāṃ ca grīvāyāṃ vṛṣaṇeṣu ca ।। tvagbhedakaḥ śataṃ daṇḍyo lohitasya ca darśakaḥ । māṃsabhettā tu ṣaṇniṣkān pravāsyas tv asthibhedakaḥ ।।
vanaspatīnāṃ sarveṣām upabhogo yathā yathā । yathā tathā damaḥ kāryo hiṃsāyām iti dhāraṇā ।। manuṣyāṇāṃ paśūnāṃ ca duḥkhāya prahṛte sati । yathā yathā mahad duḥkhaṃ daṇḍaṃ kuryāt tathā tathā ।।
aṅgāvapīḍanāyāṃ ca vraṇaśonitayos tathā । samutthānavyayaṃ dāpyaḥ sarvadaṇḍam athāpi vā ।। dravyāṇi hiṃsyād yo yasya jñānato ajñānato api vā । sa tasyotpādayet tuṣṭiṃ rājñe dadyāc ca tatsamam ।।
carmacārmikabhāṇḍeṣu kāṣṭhaloṣṭamayeṣu । mūlyāt pañcaguṇo daṇḍaḥ puṣpamūlaphaleṣu ca ।। yānasya caiva yātuś ca yānasvāmina eva ca । daśātivartanāny āhuḥ śeṣe daṇḍo vidhīyate ।।
chinnanāsye bhagnayuge tiryakpratimukhāgate । akṣabhaṅge ca yānasya cakrabhaṅge tathaiva ca ।। chedane caiva yantrāṇāṃ yoktraraśmyos tathaiva ca । ākrande cāpy apaihīti na daṇḍaṃ manur abravīt ।।
yatrāpavartate yugyaṃ vaiguṇyāt prājakasya tu । tatra svāmī bhaved daṇḍyo hiṃsāyāṃ dviśataṃ damam ।। prājakaś ced bhaved āptaḥ prājako daṇḍam arhati । yugyasthāḥ prājake anāpte sarve daṇḍyāḥ śataṃ śatam ।।
sa cet tu pathi saṃruddhaḥ paśubhir vā rathena vā । pramāpayet prāṇabhṛtas tatra daṇḍo avicāritaḥ ।। manuṣyamāraṇe kṣipraṃ cauravat kilbiṣaṃ bhavet । prāṇabhṛtsu mahatsv ardhaṃ gogajoṣṭrahayādiṣu ।।
kṣudrakāṇāṃ paśūnāṃ tu hiṃsāyāṃ dviśato damaḥ । pañcāśat tu bhaved daṇḍaḥ śubheṣu mṛgapakṣiṣu ।। gardhabhājāvikānāṃ tu daṇḍaḥ syāt pañcamāṣikaḥ । māṣikas tu bhaved daṇḍaḥ śvasūkaranipātane ।।
bhāryā putraś ca dāsaś ca preṣyo bhrātrā ca sodaraḥ । prāptāparādhās tāḍyāḥ syū rajjvā veṇudalena vā ।। pṛṣṭhatas tu śarīrasya nottamāṅge kathaṃ cana । ato anyathā tu praharan prāptaḥ syāc caurakilbiṣam ।।
eṣo akhilenābhihito daṇḍapāruṣyanirṇayaḥ । stenasyātaḥ pravakṣyāmi vidhiṃ daṇḍavinirṇaye ।। paramaṃ yatnam ātiṣṭhet stenānāṃ nigrahe nṛpaḥ । stenānāṃ nigrahād asya yaśo rāṣṭraṃ ca vardhate ।।
abhayasya hi yo dātā sa pūjyaḥ satataṃ nṛpaḥ । sattraṃ hi vardhate tasya sadaivābhayadakṣiṇam ।। sarvato dharmaṣaḍbhāgo rājño bhavati rakṣataḥ । adharmād api ṣaḍbhāgo bhavaty asya hy arakṣataḥ ।।
yad adhīte yad yajate yad dadāti yad arcati । tasya ṣaḍbhāgabhāg rājā samyag bhavati rakṣaṇāt ।। rakṣan dharmeṇa bhūtāni rājā vadhyāṃś ca ghātayan । yajate ahar ahar yajñaiḥ sahasraśatadakṣiṇaiḥ ।।
yo arakṣan balim ādatte karaṃ śulkaṃ ca pārthivaḥ । pratibhāgaṃ ca daṇḍaṃ ca sa sadyo narakaṃ vrajet ।। arakṣitāraṃ rājānaṃ baliṣaḍbhāgahāriṇam । tam āhuḥ sarvalokasya samagramalahārakam ।।
anapekṣitamaryādaṃ nāstikaṃ vipraluṃpakam । arakṣitāram attāraṃ nṛpaṃ vidyād adhogatim ।। adhārmikaṃ tribhir nyāyair nigṛhṇīyāt prayatnataḥ । nirodhanena bandhena vividhena vadhena ca ।।
nigraheṇa hi pāpānāṃ sādhūnāṃ saṃgraheṇa ca । dvijātaya ivejyābhiḥ pūyante satataṃ nṛpāḥ ।। kṣantavyaṃ prabhuṇā nityaṃ kṣipatāṃ kāryiṇāṃ nṛṇām । bālavṛddhāturāṇāṃ ca kurvatā hitam ātmanaḥ ।।
yaḥ kṣipto marṣayaty ārtais tena svarge mahīyate । yas tv aiśvaryān na kṣamate narakaṃ tena gacchati ।। rājā stenena gantavyo muktakeśena dhāvatā । ācakṣāṇena tat steyam evaṃkarmāsmi śādhi mām ।।
skandhenādāya musalaṃ laguḍaṃ vāpi khādiram । śaktiṃ cobhayatas tīkṣṇām āyasaṃ daṇḍam eva vā ।। śāsanād vā vimokṣād vā stenaḥ steyād vimucyate । aśāsitvā tu taṃ rājā stenasyāpnoti kilbiṣam ।।
annāde bhrūṇahā mārṣṭi patyau bhāryāpacāriṇī । gurau śiṣyaś ca yājyaś ca steno rājani kilbiṣam ।। rājabhiḥ kṛtadaṇḍās tu kṛtvā pāpāni mānavāḥ । nirmalāḥ svargam āyānti santaḥ sukṛtino yathā ।।
yas tu rajjuṃ ghaṭaṃ kūpād dhared bhindyāc ca yaḥ prapām । sa daṇḍaṃ prāpnuyān māṣaṃ tac ca tasmin samāharet ।। dhānyaṃ daśabhyaḥ kumbhebhyo harato abhyadhikaṃ vadhaḥ । śeṣe apy ekādaśaguṇaṃ dāpyas tasya ca tad dhanam ।।
tathā dharimameyānāṃ śatād abhyadhike vadhaḥ । suvarṇarajatādīnām uttamānāṃ ca vāsasām ।। pañcāśatas tv abhyadhike hastacchedanam iṣyate । śeṣe tv ekādaśaguṇaṃ mūlyād daṇḍaṃ prakalpayet ।।
puruṣāṇāṃ kulīnānāṃ nārīṇāṃ ca viśeṣataḥ । mukhyānāṃ caiva ratnānāṃ haraṇe vadham arhati ।। mahāpaśūnāṃ haraṇe śastrāṇām auṣadhasya ca । kālam āsādya kāryaṃ ca daṇḍaṃ rājā prakalpayet ।।
goṣu brāhmaṇasaṃsthāsu churikāyāś ca bhedane । paśūnāṃ haraṇe caiva sadyaḥ kāryo ardhapādikaḥ ।। sūtrakārpāsakiṇvānāṃ gomayasya guḍasya ca । dadhnaḥ kṣīrasya takrasya pānīyasya tṛṇasya ca ।।
veṇuvaidalabhāṇḍānāṃ lavaṇānāṃ tathaiva ca । mṛṇmayānāṃ ca haraṇe mṛdo bhasmana eva ca ।। matsyānāṃ pakṣiṇāṃ caiva tailasya ca ghṛtasya ca । māṃsasya madhunaś caiva yac cānyat paśusaṃbhavam ।।
anyeṣāṃ caivamādīnāṃ madyānām odanasya ca । pakvānnānāṃ ca sarveṣāṃ tanmulyād dviguṇo damaḥ ।। puṣpeṣu harite dhānye gulmavallīnageṣu ca । anyeṣv aparipūteṣu daṇḍaḥ syāt pañcakṛṣṇalaḥ ।।
paripūteṣu dhānyeṣu śākamūlaphaleṣu ca । niranvaye śataṃ daṇḍaḥ sānvaye ardhaśataṃ damaḥ ।। syāt sāhasaṃ tv anvayavat prasabhaṃ karma yat kṛtam । niranvayaṃ bhavet steyaṃ hṛtvāpavyayate ca yat ।।
yas tv etāny upakḷptāni dravyāṇi stenayen naraḥ । tam ādyaṃ daṇḍayed rājā yaś cāgniṃ corayed gṛhāt ।। yena yena yathāṅgena steno nṛṣu viceṣṭate । tat tad eva haret tasya pratyādeśāya pārthivaḥ ।।
pitācāryaḥ suhṛn mātā bhāryā putraḥ purohitaḥ । nādaṇḍyo nāma rājño asti yaḥ svadharme na tiṣṭhati ।। kārṣāpaṇaṃ bhaved daṇḍyo yatrānyaḥ prākṛto janaḥ । tatra rājā bhaved daṇḍyaḥ sahasram iti dhāraṇā ।।
aṣṭāpādyaṃ tu śūdrasya steye bhavati kilbiṣam । ṣoḍaśaiva tu vaiśyasya dvātriṃśat kṣatriyasya ca ।। brāhmaṇasya catuḥṣaṣṭiḥ pūrṇaṃ vāpi śataṃ bhavet । dviguṇā vā catuḥṣaṣṭis taddoṣaguṇavid dhi saḥ ।।
vānaspatyaṃ mūlaphalaṃ dārv agnyarthaṃ tathaiva ca । tṛṇaṃ ca gobhyo grāsārtham asteyaṃ manur abravīt ।। yo adattādāyino hastāl lipseta brāhmaṇo dhanam । yājanādhyāpanenāpi yathā stenas tathaiva saḥ ।।
dvijo adhvagaḥ kṣīṇavṛttir dvāv ikṣū dve ca mūlake । ādadānaḥ parakṣetrān na daṇḍaṃ dātum arhati ।। asaṃditānāṃ saṃdātā saṃditānāṃ ca mokṣakaḥ । dāsāśvarathahartā ca prāptaḥ syāc corakilbiṣam ।।
anena vidhinā rājā kurvāṇaḥ stenanigraham । yaśo asmin prāpnuyāl loke pretya cānuttamaṃ sukham ।। aindraṃ sthānam abhiprepsur yaśaś cākṣayam avyayam । nopekṣeta kṣaṇam api rājā sāhasikaṃ naram ।।
vāgduṣṭāt taskarāc caiva daṇḍenaiva ca hiṃsataḥ । sāhasasya naraḥ kartā vijñeyaḥ pāpakṛttamaḥ ।। sāhase vartamānaṃ tu yo marṣayati pārthivaḥ । sa vināśaṃ vrajaty āśu vidveṣaṃ cādhigacchati ।।
na mitrakāraṇād rājā vipulād vā dhanāgamāt । samutsṛjet sāhasikān sarvabhūtabhayāvahān ।। śastraṃ dvijātibhir grāhyaṃ dharmo yatroparudhyate । dvijātīnāṃ ca varṇānāṃ viplave kālakārite ।।
ātmanaś ca paritrāṇe dakṣiṇānāṃ ca saṃgare । strīviprābhyupapattau ca ghnan dharmeṇa na duṣyati ।। guruṃ vā bālavṛddhau vā brāhmaṇaṃ vā bahuśrutam । ātatāyinam āyāntaṃ hanyād evāvicārayan ।।
nātatāyivadhe doṣo hantur bhavati kaś cana । prakāśaṃ vāprakāśaṃ vā manyus taṃ manyum ṛcchati ।। paradārābhimarśeṣu pravṛttān nṝn mahīpatiḥ । udvejanakarair daṇḍaiś chinnayitvā pravāsayet ।।
tatsamuttho hi lokasya jāyate varṇasaṃkaraḥ । yena mūlaharo adharmaḥ sarvanāśāya kalpate ।। parasya patnyā puruṣaḥ saṃbhāṣāṃ yojayan rahaḥ । pūrvam ākṣārito doṣaiḥ prāpnuyāt pūrvasāhasam ।।
yas tv anākṣāritaḥ pūrvam abhibhāṣate kāraṇāt । na doṣaṃ prāpnuyāt kiṃ cin na hi tasya vyatikramaḥ ।। parastriyaṃ yo abhivadet tīrthe araṇye vane api vā । nadīnāṃ vāpi saṃbhede sa saṃgrahaṇam āpnuyāt ।।
upacārakriyā keliḥ sparśo bhūṣaṇavāsasām । saha khaṭvāsanaṃ caiva sarvaṃ saṃgrahaṇaṃ smṛtam ।। striyaṃ spṛśed adeśe yaḥ spṛṣṭo vā marṣayet tayā । parasparasyānumate sarvaṃ saṃgrahaṇaṃ smṛtam ।।
abrāhmaṇaḥ saṃgrahaṇe prāṇāntaṃ daṇḍam arhati । caturṇām api varṇānāṃ dārā rakṣyatamāḥ sadā ।। bhikṣukā bandinaś caiva dīkṣitāḥ kāravas tathā । saṃbhāṣanaṃ saha strībhiḥ kuryur aprativāritāḥ ।।
na saṃbhāṣāṃ parastrībhiḥ pratiṣiddhaḥ samācaret । niṣiddho bhāṣamāṇas tu suvarṇaṃ daṇḍam arhati ।। naiṣa cāraṇadāreṣu vidhir nātmopajīviṣu । sajjayanti hi te nārīr nigūḍhāś cārayanti ca ।।
kiṃ cid eva tu dāpyaḥ syāt saṃbhāṣāṃ tābhir ācaran । praiṣyāsu caikabhaktāsu rahaḥ pravrajitāsu ca ।। yo akāmāṃ dūṣayet kanyāṃ sa sadyo vadham arhati । sakāmāṃ dūṣayaṃs tulyo na vadhaṃ prāpnuyān naraḥ ।।
kanyāṃ bhajantīm utkṛṣṭaṃ na kiṃ cid api dāpayet । jaghanyaṃ sevamānāṃ tu saṃyatāṃ vāsayed gṛhe ।। uttamāṃ sevamānas tu jaghanyo vadham arhati । śulkaṃ dadyāt sevamānaḥ samām icchet pitā yadi ।।
abhiṣahya tu yaḥ kanyāṃ kuryād darpeṇa mānavaḥ । tasyāśu kartye aṅgulyau daṇḍaṃ cārhati ṣaṭśatam ।। sakāmāṃ dūṣayaṃs tulyo nāṅgulicchedam āpnuyāt । dviśataṃ tu damaṃ dāpyaḥ prasaṅgavinivṛttaye ।।
kanyaiva kanyāṃ yā kuryāt tasyāḥ syād dviśato damaḥ । śulkaṃ ca dviguṇaṃ dadyāc chiphāś caivāpnuyād daśa ।। yā tu kanyāṃ prakuryāt strī sā sadyo mauṇḍyam arhati । aṅgulyor eva vā chedaṃ khareṇodvahanaṃ tathā ।।
bhartāraṃ laṅghayed yā tu strī jñātiguṇadarpitā । tāṃ śvabhiḥ khādayed rājā saṃsthāne bahusaṃsthite ।। pumāṃsaṃ dāhayet pāpaṃ śayane tapta āyase । abhyādadhyuś ca kāṣṭhāni tatra dahyeta pāpakṛt ।।
saṃvatsarābhiśastasya duṣṭasya dviguṇo damaḥ । vrātyayā saha saṃvāse cāṇḍālyā tāvad eva tu ।। śūdro guptam aguptaṃ vā dvaijātaṃ varṇam āvasan । aguptam aṅgasarvasvair guptaṃ sarveṇa hīyate ।।
vaiśyaḥ sarvasvadaṇḍaḥ syāt saṃvatsaranirodhataḥ । sahasraṃ kṣatriyo daṇḍyo mauṇḍyaṃ mūtreṇa cārhati ।। brāhmaṇīṃ yady aguptāṃ tu gacchetāṃ vaiśyapārthivau । vaiśyaṃ pañcaśataṃ kuryāt kṣatriyaṃ tu sahasriṇam ।।
ubhāv api tu tāv eva brāhmaṇyā guptayā saha । viplutau śūdravad daṇḍyau dagdhavyau vā kaṭāgninā ।। sahasraṃ brāhmaṇo daṇḍyo guptāṃ viprāṃ balād vrajan । śatāni pañca daṇḍyaḥ syād icchantyā saha saṃgataḥ ।।
mauṇḍyaṃ prāṇāntikaṃ daṇḍo brāhmaṇasya vidhīyate । itareṣāṃ tu varṇānāṃ daṇḍaḥ prāṇāntiko bhavet ।। na jātu brāhmaṇaṃ hanyāt sarvapāpeṣv api sthitam । rāṣṭrād enaṃ bahiḥ kuryāt samagradhanam akṣatam ।।
na brāhmaṇavadhād bhūyān adharmo vidyate bhuvi । tasmād asya vadhaṃ rājā manasāpi na cintayet ।। vaiśyaś cet kṣatriyāṃ guptāṃ vaiśyāṃ vā kṣatriyo vrajet । yo brāhmaṇyām aguptāyāṃ tāv ubhau daṇḍam arhataḥ ।।
sahasraṃ brāhmaṇo daṇḍaṃ dāpyo gupte tu te vrajan । śūdrāyāṃ kṣatriyaviśoḥ sāhasro vai bhaved damaḥ ।। kṣatriyāyām aguptāyāṃ vaiśye pañcaśataṃ damaḥ । mūtreṇa mauṇḍyam icchet tu kṣatriyo daṇḍam eva vā ।।
agupte kṣatriyāvaiśye śūdrāṃ vā brāhmaṇo vrajan । śatāni pañca daṇḍyaḥ syāt sahasraṃ tv antyajastriyam ।। yasya stenaḥ pure nāsti nānyastrīgo na duṣṭavāk । na sāhasikadaṇḍaghno sa rājā śakralokabhāk ।।
eteṣāṃ nigraho rājñaḥ pañcānāṃ viṣaye svake । sāṃrājyakṛt sajātyeṣu loke caiva yaśaskaraḥ ।। ṛtvijaṃ yas tyajed yājyo yājyaṃ ca rtvik tyajed yadi । śaktaṃ karmaṇy aduṣṭaṃ ca tayor daṇḍaḥ śataṃ śatam ।।
na mātā na pitā na strī na putras tyāgam arhati । tyajann apatitān etān rājñā daṇḍyaḥ śatāni ṣaṭ ।। āśrameṣu dvijātīnāṃ kārye vivadatāṃ mithaḥ । na vibrūyān nṛpo dharmaṃ cikīrṣan hitam ātmanaḥ ।।
yathārham etān abhyarcya brāhmaṇaiḥ saha pārthivaḥ । sāntvena praśamayyādau svadharmaṃ pratipādayet ।। prativeśyānuveśyau ca kalyāṇe viṃśatidvije । arhāv abhojayan vipro daṇḍam arhati māṣakam ।।
śrotriyaḥ śrotriyaṃ sādhuṃ bhūtikṛtyeṣv abhojayan । tadannaṃ dviguṇaṃ dāpyo hiraṇyaṃ caiva māṣakam ।। andho jaḍaḥ pīṭhasarpī saptatyā sthaviraś ca yaḥ । śrotriyeṣūpakurvaṃś ca na dāpyāḥ kena cit karam ।।
śrotriyaṃ vyādhitārtau ca bālavṛddhāv akiṃcanam । mahākulīnam āryaṃ ca rājā saṃpūjayet sadā ।। śālmalīphalake ślakṣṇe nenijyān nejakaḥ śanaiḥ । na ca vāsāṃsi vāsobhir nirharen na ca vāsayet ।।
tantuvāyo daśapalaṃ dadyād ekapalādhikam । ato anyathā vartamāno dāpyo dvādaśakaṃ damam ।। śulkasthāneṣu kuśalāḥ sarvapaṇyavicakṣaṇāḥ । kuryur arghaṃ yathāpaṇyaṃ tato viṃśaṃ nṛpo haret ।।
rājñaḥ prakhyātabhāṇḍāni pratiṣiddhāni yāni ca । tāṇi nirharato lobhāt sarvahāraṃ haren nṛpaḥ ।। śulkasthānaṃ pariharann akāle krayavikrayī । mithyāvādī ca saṃkhyāne dāpyo aṣṭaguṇam atyayam ।।
āgamaṃ nirgamaṃ sthānaṃ tathā vṛddhikṣayāv ubhau । vicārya sarvapaṇyānāṃ kārayet krayavikrayau ।। pañcarātre pañcarātre pakṣe pakṣe atha vā gate । kurvīta caiṣāṃ pratyakṣam arghasaṃsthāpanaṃ nṛpaḥ ।।
tulāmānaṃ pratīmānaṃ sarvaṃ ca syāt sulakṣitam । ṣaṭsu ṣaṭsu ca māseṣu punar eva parīkṣayet ।। paṇaṃ yānaṃ tare dāpyaṃ pauruṣo ardhapaṇaṃ tare । pādaṃ paśuś ca yoṣic ca pādārdhaṃ riktakaḥ pumān ।।
bhāṇḍapūrṇāni yānāni tāryaṃ dāpyāni sārataḥ । riktabhāṇḍāni yat kiṃ cit pumāṃsaś cāparicchadāḥ ।। dīrghādhvani yathādeśaṃ yathākālaṃ taro bhavet । nadītīreṣu tad vidyāt samudre nāsti lakṣaṇam ।।
garbhiṇī tu dvimāsādis tathā pravrajito muniḥ । brāhmaṇā liṅginaś caiva na dāpyās tārikaṃ tare ।। yan nāvi kiṃ cid dāśānāṃ viśīryetāparādhataḥ । tad dāśair eva dātavyaṃ samāgamya svato aṃśataḥ ।।
eṣa nauyāyinām ukto vyavahārasya nirṇayaḥ । dāśāparādhatas toye daivike nāsti nigrahaḥ ।। vāṇijyaṃ kārayed vaiśyaṃ kusīdaṃ kṛṣim eva ca । paśūnāṃ rakṣaṇaṃ caiva dāsyaṃ śūdraṃ dvijanmanām ।।
kṣatriyaṃ caiva vaiśyaṃ ca brāhmaṇo vṛttikarśitau । bibhṛyād ānṛśaṃsyena svāni karmāṇi kārayet ।। dāsyaṃ tu kārayaṃl lobhād brāhmaṇaḥ saṃskṛtān dvijān । anicchataḥ prābhavatyād rājñā daṇḍyaḥ śatāni ṣaṭ ।।
śūdraṃ tu kārayed dāsyaṃ krītam akrītam eva vā । dāsyāyaiva hi sṛṣṭo asau brāhmaṇasya svayaṃbhuvā ।। na svāminā nisṛṣṭo api śūdro dāsyād vimucyate । nisargajaṃ hi tat tasya kas tasmāt tad apohati ।।
dhvajāhṛto bhaktadāso gṛhajaḥ krītadattrimau । paitriko daṇḍadāsaś ca saptaite dāsayonayaḥ ।। bhāryā putraś ca dāsaś ca traya evādhanāḥ smṛtāḥ । yat te samadhigacchanti yasya te tasya tad dhanam ।।
visrabdhaṃ brāhmaṇaḥ śūdrād dravyopādānam ācaret । na hi tasyāsti kiṃ cit svaṃ bhartṛhāryadhano hi saḥ ।। vaiśyaśūdrau prayatnena svāni karmāṇi kārayet । tau hi cyutau svakarmabhyaḥ kṣobhayetām idaṃ jagat ।।
ahany ahany avekṣeta karmāntān vāhanāni ca । āyavyayau ca niyatāv ākarān kośam eva ca ।। evaṃ sarvān imān rājā vyavahārān samāpayan । vyapohya kilbiṣaṃ sarvaṃ prāpnoti paramāṃ gatim ।।
puruṣasya striyāś caiva dharme vartmani tiṣṭhatoḥ । saṃyoge viprayoge ca dharmān vakṣyāmi śāśvatān ।। asvatantrāḥ striyaḥ kāryāḥ puruṣaiḥ svair divāniśam । viṣayeṣu ca sajjantyaḥ saṃsthāpyā ātmano vaśe ।।
pitā rakṣati kaumāre bhartā rakṣati yauvane । rakṣanti sthavire putrā na strī svātantryam arhati ।। kāle adātā pitā vācyo vācyaś cānupayan patiḥ । mṛte bhartari putras tu vācyo mātur arakṣitā ।।
sūkṣmebhyo api prasaṅgebhyaḥ striyo rakṣyā viśeṣataḥ । dvayor hi kulayoḥ śokam āvaheyur arakṣitāḥ ।। imaṃ hi sarvavarṇānāṃ paśyanto dharmam uttamam । yatante rakṣituṃ bhāryāṃ bhartāro durbalā api ।।
svāṃ prasūtiṃ caritraṃ ca kulam ātmānam eva ca । svaṃ ca dharmaṃ prayatnena jāyāṃ rakṣan hi rakṣati ।। patir bhāryāṃ saṃpraviśya garbho bhūtveha jāyate । jāyāyās tad dhi jāyātvaṃ yad asyāṃ jāyate punaḥ ।।
yādṛśaṃ bhajate hi strī sutaṃ sūte tathāvidham । tasmāt prajāviśuddhyarthaṃ striyaṃ rakṣet prayatnataḥ ।। na kaś cid yoṣitaḥ śaktaḥ prasahya parirakṣitum । etair upāyayogais tu śakyās tāḥ parirakṣitum ।।
arthasya saṃgrahe caināṃ vyaye caiva niyojayet । śauce dharme annapaktyāṃ ca pāriṇāhyasya vekṣaṇe ।। arakṣitā gṛhe ruddhāḥ puruṣair āptakāribhiḥ । ātmānam ātmanā yās tu rakṣeyus tāḥ surakṣitāḥ ।।
pānaṃ durjanasaṃsargaḥ patyā ca viraho aṭanam । svapno anyagehavāsaś ca nārīsaṃdūṣaṇāni ṣaṭ ।। naitā rūpaṃ parīkṣante nāsāṃ vayasi saṃsthitiḥ । surūpaṃ vā virūpaṃ vā pumān ity eva bhuñjate ।।
pauṃścalyāc calacittāc ca naisnehyāc ca svabhāvataḥ । rakṣitā yatnato apīha bhartṛṣv etā vikurvate ।। evaṃ svabhāvaṃ jñātvāsāṃ prajāpatinisargajam । paramaṃ yatnam ātiṣṭhet puruṣo rakṣaṇaṃ prati ।।
śayyāsanam alaṅkāraṃ kāmaṃ krodham anārjavam Manāryatām] । drohabhāvaṃ kucaryāṃ ca strībhyo manur akalpayat ।। nāsti strīṇāṃ kriyā mantrair iti dharme vyavasthitiḥ । nirindriyā hy amantrāś ca strībhyo anṛtam iti sthitiḥ ।।
tathā ca śrutayo bahvyo nigītā nigameṣv api । svālakṣaṇyaparīkṣārthaṃ tāsāṃ śṛṇuta niṣkṛtīḥ ।। yan me mātā pralulubhe vicaranty apativratā । tan me retaḥ pitā vṛṅktām ity asyaitan nidarśanam ।।
dhyāyaty aniṣṭaṃ yat kiṃ cit pāṇigrāhasya cetasā । tasyaiṣa vyabhicārasya nihnavaḥ samyag ucyate ।। yādṛgguṇena bhartrā strī saṃyujyeta yathāvidhi । tādṛgguṇā sā bhavati samudreṇeva nimnagā ।।
akṣamālā vasiṣṭhena saṃyuktādhamayonijā । śāraṅgī mandapālena jagāmābhyarhaṇīyatām ।। etāś cānyāś ca loke asminn apakṛṣṭaprasūtayaḥ । utkarṣaṃ yoṣitaḥ prāptāḥ svaiḥ svair bhartṛguṇaiḥ śubhaiḥ ।।
eṣoditā lokayātrā nityaṃ strīpuṃsayoḥ śubhā । pretyeha ca sukhodarkān prajādharmān nibodhata ।। prajanārthaṃ mahābhāgāḥ pūjārhā gṛhadīptayaḥ । striyaḥ śriyaś ca geheṣu na viśeṣo asti kaś cana ।।
utpādanam apatyasya jātasya paripālanam । pratyahaṃ lokayātrāyāḥ pratyakṣaṃ strī nibandhanam ।। apatyaṃ dharmakāryāṇi śuśrūṣā ratir uttamā । dārādhīnas tathā svargaḥ pitṝṇām ātmanaś ca ha ।।
patiṃ yā nābhicarati manovāgdehasaṃyatā । sā bhartṛlokān āpnoti sadbhiḥ sādhvīti cocyate ।। vyabhicārāt tu bhartuḥ strī loke prāpnoti nindyatām । sṛgālayoniṃ cāpnoti pāparogaiś ca pīḍyate ।।
putraṃ pratyuditaṃ sadbhiḥ pūrvajaiś ca maharṣibhiḥ । viśvajanyam imaṃ puṇyam upanyāsaṃ nibodhata ।। bhartari putraṃ vijānanti śrutidvaidhaṃ tu kartari । āhur utpādakaṃ ke cid apare kṣetriṇaṃ viduḥ ।।
kṣetrabhūtā smṛtā nārī bījabhūtaḥ smṛtaḥ pumān । kṣetrabījasamāyogāt saṃbhavaḥ sarvadehinām ।। viśiṣṭaṃ kutra cid bījaṃ strīyonis tv eva kutra cit । ubhayaṃ tu samaṃ yatra sā prasūtiḥ praśasyate ।।
bījasya caiva yonyāś ca bījam utkṛṣṭam ucyate । sarvabhūtaprasūtir hi bījalakṣaṇalakṣitā ।। yādṛśaṃ tūpyate bījaṃ kṣetre kālopapādite । tādṛg rohati tat tasmin bījaṃ svair vyañjitaṃ guṇaiḥ ।।
iyaṃ bhūmir hi bhūtānāṃ śāśvatī yonir ucyate । na ca yoniguṇān kāṃś cid bījaṃ puṣyati puṣṭiṣu ।। bhūmāv apy ekakedāre kāloptāni kṛṣīvalaiḥ । nānārūpāṇi jāyante bījānīha svabhāvataḥ ।।
vrīhayaḥ śālayo mudgās tilā māṣās tathā yavāḥ । yathābījaṃ prarohanti laśunānīkṣavas tathā ।। anyad uptaṃ jātam anyad ity etan nopapadyate । upyate yad dhi yad bījaṃ tat tad eva prarohati ।।
tat prājñena vinītena jñānavijñānavedinā । āyuṣkāmena vaptavyaṃ na jātu parayoṣiti ।। atra gāthā vāyugītāḥ kīrtayanti purāvidaḥ । yathā bījaṃ na vaptavyaṃ puṃsā paraparigrahe ।।
naśyatīṣur yathā viddhaḥ khe viddham anuvidhyataḥ । tathā naśyati vai kṣipraṃ bījaṃ paraparigrahe ।। pṛthor apīmāṃ pṛthivīṃ bhāryāṃ pūrvavido viduḥ । sthāṇucchedasya kedāram āhuḥ śālyavato mṛgam ।।
etāvān eva puruṣo yaj jāyātmā prajeti ha । viprāḥ prāhus tathā caitad yo bhartā sā smṛtāṅganā ।। na niṣkrayavisargābhyāṃ bhartur bhāryā vimucyate । evaṃ dharmaṃ vijānīmaḥ prāk prajāpatinirmitam ।।
sakṛd aṃśo nipatati sakṛt kanyā pradīyate । sakṛd āha dadānīti trīṇy etāni satāṃ sakṛt ।। yathā go'śvoṣṭradāsīṣu mahiṣy ajāvikāsu ca । notpādakaḥ prajābhāgī tathaivānyāṅganāsv api ।।
ye akṣetriṇo bījavantaḥ parakṣetrapravāpiṇaḥ । te vai sasyasya jātasya na labhante phalaṃ kva cit ।। yad anyagoṣu vṛṣabho vatsānāṃ janayec chatam । gominām eva te vatsā moghaṃ skanditam ārṣabham ।।
tathaivākṣetriṇo bījaṃ parakṣetrapravāpiṇaḥ । kurvanti kṣetriṇām arthaṃ na bījī labhate phalam ।। phalaṃ tv anabhisaṃdhāya kṣetriṇāṃ bījināṃ tathā । pratyakṣaṃ kṣetriṇām artho bījād yonir galīyasī ।।
kriyābhyupagamāt tv etad bījārthaṃ yat pradīyate । tasyeha bhāginau dṛṣṭau bījī kṣetrika eva ca ।। oghavātāhṛtaṃ bījaṃ yasya kṣetre prarohati । kṣetrikasyaiva tad bījaṃ na vaptā labhate phalam ।।
eṣa dharmo gavāśvasya dāsyuṣṭrājāvikasya ca । vihaṃgamahiṣīṇāṃ ca vijñeyaḥ prasavaṃ prati ।। etad vaḥ sāraphalgutvaṃ bījayonyoḥ prakīrtitam । ataḥ paraṃ pravakṣyāmi yoṣitāṃ dharmam āpadi ।।
bhrātur jyeṣṭhasya bhāryā yā gurupatny anujasya sā । yavīyasas tu yā bhāryā snuṣā jyeṣṭhasya sā smṛtā ।। jyeṣṭho yavīyaso bhāryāṃ yavīyān vāgrajastriyam । patitau bhavato gatvā niyuktāv apy anāpadi ।।
devarād vā sapiṇḍād vā striyā samyaṅ niyuktayā । prajepsitāādhigantavyā saṃtānasya parikṣaye ।। vidhavāyāṃ niyuktas tu ghṛtākto vāgyato niśi । ekam utpādayet putraṃ na dvitīyaṃ kathaṃ cana ।।
dvitīyam eke prajanaṃ manyante strīṣu tadvidaḥ । anirvṛtaṃ niyogārthaṃ paśyanto dharmatas tayoḥ ।। vidhavāyāṃ niyogārthe nirvṛtte tu yathāvidhi । guruvac ca snuṣāvac ca varteyātāṃ parasparam ।।
niyuktau yau vidhiṃ hitvā varteyātāṃ tu kāmataḥ । tāv ubhau patitau syātāṃ snuṣāgagurutalpagau ।। nānyasmin vidhavā nārī niyoktavyā dvijātibhiḥ । anyasmin hi niyuñjānā dharmaṃ hanyuḥ sanātanam ।।
nodvāhikeṣu mantreṣu niyogaḥ kīrtyate kva cit । na vivāhavidhāv uktaṃ vidhavāvedanaṃ punaḥ ।। ayaṃ dvijair hi vidvadbhiḥ paśudharmo vigarhitaḥ । manuṣyāṇām api prokto vene rājyaṃ praśāsati ।।
sa mahīm akhilāṃ bhuñjan rājarṣipravaraḥ purā । varṇānāṃ saṃkaraṃ cakre kāmopahatacetanaḥ ।। tataḥ prabhṛti yo mohāt pramītapatikāṃ striyam । niyojayaty apatyārthaṃ taṃ vigarhanti sādhavaḥ ।।
yasyā mriyeta kanyāyā vācā satye kṛte patiḥ । tām anena vidhānena nijo vindeta devaraḥ ।। yathāvidhy adhigamyaināṃ śuklavastrāṃ śucivratām । mitho bhajetā prasavāt sakṛtsakṛd ṛtāvṛtau ।।
na dattvā kasya cit kanyāṃ punar dadyād vicakṣaṇaḥ । dattvā punaḥ prayacchan hi prāpnoti puruṣānṛtam ।। vidhivat pratigṛhyāpi tyajet kanyāṃ vigarhitām । vyādhitāṃ vipraduṣṭāṃ vā chadmanā copapāditām ।।
yas tu doṣavatīṃ kanyām anākhyāyopapādayet । tasya tad vitathaṃ kuryāt kanyādātur durātmanaḥ ।। vidhāya vṛttiṃ bhāryāyāḥ pravaset kāryavān naraḥ । avṛttikarśitā hi strī praduṣyet sthitimaty api ।।
vidhāya proṣite vṛttiṃ jīven niyamam āsthitā । proṣite tv avidhāyaiva jīvec chilpair agarhitaiḥ ।। proṣito dharmakāryārthaṃ pratīkṣyo aṣṭau naraḥ samāḥ । vidyārthaṃ ṣaḍ yaśo'rthaṃ vā kāmārthaṃ trīṃs tu vatsarān ।।
saṃvatsaraṃ pratīkṣeta dviṣantīṃ yoṣitaṃ patiḥ । ūrdhvaṃ saṃvatsarāt tv enāṃ dāyaṃ hṛtvā na saṃvaset ।। atikrāmet pramattaṃ yā mattaṃ rogārtam eva vā । sā trīn māsān parityājyā vibhūṣaṇaparicchadā ।।
unmattaṃ patitaṃ klībam abījaṃ pāparogiṇam । na tyāgo asti dviṣantyāś ca na ca dāyāpavartanam ।। madyapāsādhuvṛttā ca pratikūlā ca yā bhavet । vyādhitā vādhivettavyā hiṃsrārthaghnī ca sarvadā ।।
vandhyāṣṭame adhivedyā'abde daśame tu mṛtaprajā । ekādaśe strījananī sadyas tv apriyavādinī ।। yā rogiṇī syāt tu hitā saṃpannā caiva śīlataḥ । sānujñāpyādhivettavyā nāvamānyā ca karhi cit ।।
adhivinnā tu yā nārī nirgacched ruṣitā gṛhāt । sā sadyaḥ saṃniroddhavyā tyājyā vā kulasaṃnidhau ।। pratiṣiddhāpi ced yā tu madyam abhyudayeṣv api । prekṣāsamājaṃ gacched vā sā daṇḍyā kṛṣṇalāni ṣaṭ ।।
yadi svāś cāparāś caiva vinderan yoṣito dvijāḥ । tāsāṃ varṇakrameṇa syāj jyeṣṭhyaṃ pūjā ca veśma ca ।। bhartuḥ śarīraśuśrūṣāṃ dharmakāryaṃ ca naityakam । svā caiva kuryāt sarveṣāṃ nāsvajātiḥ kathaṃ cana ।।
yas tu tat kārayen mohāt sajātyā sthitayānyayā । yathā brāhmaṇacāṇḍālaḥ pūrvadṛṣṭas tathaiva saḥ ।। utkṛṣṭāyābhirūpāya varāya sadṛśāya ca । aprāptām api tāṃ tasmai kanyāṃ dadyād yathāvidhi ।।
kāmam ā maraṇāt tiṣṭhed gṛhe kanyā rtumaty api । na caivaināṃ prayaccet tu guṇahīnāya karhi cit ।। trīṇi varṣāṇy udīkṣeta kumāry ṛtumatī satī । ūrdhvaṃ tu kālād etasmād vindeta sadṛśaṃ patim ।।
adīyamānā bhartāram adhigacched yadi svayam । nainaḥ kiṃ cid avāpnoti na ca yaṃ sādhigacchati ।। alaṅkāraṃ nādadīta pitryaṃ kanyā svayaṃvarā । mātṛkaṃ bhrātṛdattaṃ vā stenā syād yadi taṃ haret ।।
pitre na dadyāc chulkaṃ tu kanyām ṛtumatīṃ haran । sa ca svāmyād atikrāmed ṛtūnāṃ pratirodhanāt ।। triṃśadvarṣo vahet kanyāṃ hṛdyāṃ dvādaśavārṣikīm । tryaṣṭavarṣo aṣṭavarṣāṃ vā dharme sīdati satvaraḥ ।।
devadattāṃ patir bhāryāṃ vindate necchayātmanaḥ । tāṃ sādhvīṃ bibhṛyān nityaṃ devānāṃ priyam ācaran ।। prajanārthaṃ striyaḥ sṛṣṭāḥ saṃtānārthaṃ ca mānavaḥ । tasmāt sādhāraṇo dharmaḥ śrutau patnyā sahoditaḥ ।।
kanyāyāṃ dattaśulkāyāṃ mriyeta yadi śulkadaḥ । devarāya pradātavyā yadi kanyānumanyate ।। ādadīta na śūdro api śulkaṃ duhitaraṃ dadan । śulkaṃ hi gṛhṇan kurute channaṃ duhitṛvikrayam ।।
etat tu na pare cakrur nāpare jātu sādhavaḥ । yad anyasya pratijñāya punar anyasya dīyate ।। nānuśuśruma jātv etat pūrveṣv api hi janmasu । śulkasaṃjñena mūlyena channaṃ duhitṛvikrayam ।।
anyonyasyāvyabhicāro bhaved āmaraṇāntikaḥ । eṣa dharmaḥ samāsena jñeyaḥ strīpuṃsayoḥ paraḥ ।। tathā nityaṃ yateyātāṃ strīpuṃsau tu kṛtakriyau । yathā nābhicaretāṃ tau viyuktāv itaretaram ।।
eṣa strīpuṃsayor ukto dharmo vo ratisaṃhitaḥ । āpady apatyaprāptiś ca dāyadharmaṃ nibodhata ।। ūrdhvaṃ pituś ca mātuś ca sametya bhrātaraḥ samam । bhajeran paitṛkaṃ riktham anīśās te hi jīvatoḥ ।।
jyeṣṭha eva tu gṛhṇīyāt pitryaṃ dhanam aśeṣataḥ । śeṣās tam upajīveyur yathaiva pitaraṃ tathā ।। jyeṣṭhena jātamātreṇa putrī bhavati mānavaḥ । pitṝṇām anṛṇaś caiva sa tasmāt sarvam arhati ।।
yasminn ṛṇaṃ saṃnayati yena cānantyam aśnute । sa eva dharmajaḥ putraḥ kāmajān itarān viduḥ ।। piteva pālayet pūtrān jyeṣṭho bhrātṝṇ yavīyasaḥ । putravac cāpi varteran jyeṣṭhe bhrātari dharmataḥ ।।
jyeṣṭhaḥ kulaṃ vardhayati vināśayati vā punaḥ । jyeṣṭhaḥ pūjyatamo loke jyeṣṭhaḥ sadbhir agarhitaḥ ।। yo jyeṣṭho jyeṣṭhavṛttiḥ syān māteva sa piteva saḥ । ajyeṣṭhavṛttir yas tu syāt sa saṃpūjyas tu bandhuvat ।।
evaṃ saha vaseyur vā pṛthag vā dharmakāmyayā । pṛthag vivardhate dharmas tasmād dharmyā pṛthakkriyā ।। jyeṣṭhasya viṃśa uddhāraḥ sarvadravyāc ca yad varam । tato ardhaṃ madhyamasya syāt turīyaṃ tu yavīyasaḥ ।।
jyeṣṭhaś caiva kaniṣṭhaś ca saṃharetāṃ yathoditam । ye anye jyeṣṭhakaniṣṭhābhyāṃ teṣāṃ syān madhyamaṃ dhanam ।। sarveṣāṃ dhanajātānām ādadītāgryam agrajaḥ । yac ca sātiśayaṃ kiṃ cid daśataś cāpnuyād varam ।।
uddhāro na daśasv asti saṃpannānāṃ svakarmasu । yat kiṃ cid eva deyaṃ tu jyāyase mānavardhanam ।। evaṃ samuddhṛtoddhāre samān aṃśān prakalpayet । uddhāre anuddhṛte tv eṣām iyaṃ syād aṃśakalpanā ।।
ekādhikaṃ harej jyeṣṭhaḥ putro adhyardhaṃ tato anujaḥ । aṃśam aṃśaṃ yavīyāṃsa iti dharmo vyavasthitaḥ ।। svebhyo aṃśebhyas tu kanyābhyaḥ pradadyur bhrātaraḥ pṛthak । svāt svād aṃśāc caturbhāgaṃ patitāḥ syur aditsavaḥ ।।
ajāvikaṃ saikaśaphaṃ na jātu viṣamaṃ bhajet । ajāvikaṃ tu viṣamaṃ jyeṣṭhasyaiva vidhīyate ।। yavīyāñ jyeṣṭhabhāryāyāṃ putram utpādayed yadi । samas tatra vibhāgaḥ syād iti dharmo vyavasthitaḥ ।।
upasarjanaṃ pradhānasya dharmato nopapadyate । pitā pradhānaṃ prajane tasmād dharmeṇa taṃ bhajet ।। putraḥ kaniṣṭho jyeṣṭhāyāṃ kaniṣṭhāyāṃ ca pūrvajaḥ । kathaṃ tatra vibhāgaḥ syād iti cet saṃśayo bhavet ।।
ekaṃ vṛṣabham uddhāraṃ saṃhareta sa pūrvajaḥ । tato apare jyeṣṭhavṛṣās tadūnānāṃ svamātṛtaḥ ।। jyeṣṭhas tu jāto jyeṣṭhāyāṃ hared vṛṣabhaṣoḍaśāḥ । tataḥ svamātṛtaḥ śeṣā bhajerann iti dhāraṇā ।।
sadṛśastrīṣu jātānāṃ putrāṇām aviśeṣataḥ । na mātṛto jyaiṣṭhyam asti janmato jyaiṣṭhyam ucyate ।। janmajyeṣṭhena cāhvānaṃ subrahmaṇyāsv api smṛtam । yamayoś caiva garbheṣu janmato jyeṣṭhatā smṛtā ।।
aputro anena vidhinā sutāṃ kurvīta putrikām । yad apatyaṃ bhaved asyāṃ tan mama syāt svadhākaram ।। anena tu vidhānena purā cakre atha putrikāḥ । vivṛddhyarthaṃ svavaṃśasya svayaṃ dakṣaḥ prajāpatiḥ ।।
dadau sa daśa dharmāya kaśyapāya trayodaśa । somāya rājñe satkṛtya prītātmā saptaviṃśatim ।। yathaivātmā tathā putraḥ putreṇa duhitā samā । tasyām ātmani tiṣṭhantyāṃ katham anyo dhanaṃ haret ।।
mātus tu yautakaṃ yat syāt kumārībhāga eva saḥ । dauhitra eva ca hared aputrasyākhilaṃ dhanam ।। dauhitro hy akhilaṃ riktham aputrasya pitur haret । sa eva dadyād dvau piṇḍau pitre mātāmahāya ca ।।
pautradauhitrayor loke na viśeṣo asti dharmataḥ । tayor hi mātāpitarau saṃbhūtau tasya dehataḥ ।। putrikāyāṃ kṛtāyāṃ tu yadi putro anujāyate । samas tatra vibhāgaḥ syāj jyeṣṭhatā nāsti hi striyāḥ ।।
aputrāyāṃ mṛtāyāṃ tu putrikāyāṃ kathaṃ cana । dhanaṃ tat putrikābhartā haretaivāvicārayan ।। akṛtā vā kṛtā vāpi yaṃ vindet sadṛśāt sutam । pautrī mātāmahas tena dadyāt piṇḍaṃ hared dhanam ।।
putreṇa lokāñ jayati pautreṇānantyam aśnute । atha putrasya pautreṇa bradhnasyāpnoti viṣṭapam ।। puṃnāmno narakād yasmāt trāyate pitaraṃ sutaḥ । tasmāt putra iti proktaḥ svayam eva svayaṃbhuvā ।।
pautradauhitrayor loke viśeṣo nopapadyate । dauhitro api hy amutrainaṃ saṃtārayati pautravat ।। mātuḥ prathamataḥ piṇḍaṃ nirvapet putrikāsutaḥ । dvitīyaṃ tu pitus tasyās tṛtīyaṃ tatpituḥ pituḥ ।।
upapanno guṇaiḥ sarvaiḥ putro yasya tu dattrimaḥ । sa haretaiva tadrikthaṃ saṃprāpto apy anyagotrataḥ ।। gotrarikthe janayitur na hared dattrimaḥ kva cit । gotrarikthānugaḥ piṇḍo vyapaiti dadataḥ svadhā ।।
aniyuktāsutaś caiva putriṇyāptaś ca devarāt । ubhau tau nārhato bhāgaṃ jārajātakakāmajau ।। niyuktāyām api pumān nāryāṃ jāto avidhānataḥ । naivārhaḥ paitṛkaṃ rikthaṃ patitotpādito hi saḥ ।।
haret tatra niyuktāyāṃ jātaḥ putro yathāurasaḥ । kṣetrikasya tu tad bījaṃ dharmataḥ prasavaś ca saḥ ।। dhanaṃ yo bibhṛyād bhrātur mṛtasya striyam eva ca । so apatyaṃ bhrātur utpādya dadyāt tasyaiva taddhanam ।।
yā niyuktānyataḥ putraṃ devarād vāpy avāpnuyāt । taṃ kāmajam arikthīyaṃ vṛthotpannaṃ pracakṣate ।। etad vidhānaṃ vijñeyaṃ vibhāgasyaikayoniṣu । bahvīṣu caikajātānāṃ nānāstrīṣu nibodhata ।।
brāhmaṇasyānupūrvyeṇa catasras tu yadi striyaḥ । tāsāṃ putreṣu jāteṣu vibhāge ayaṃ vidhiḥ smṛtaḥ ।। kīnāśo govṛṣo yānam alaṅkāraś ca veśma ca । viprasyāuddhārikaṃ deyam ekāṃśaś ca pradhānataḥ ।।
tryaṃśaṃ dāyād dhared vipro dvāv aṃśau kṣatriyāsutaḥ । vaiśyājaḥ sārdham evāṃśam aṃśaṃ śūdrāsuto haret ।। sarvaṃ vā rikthajātaṃ tad daśadhā parikalpya ca । dharmyaṃ vibhāgaṃ kurvīta vidhinānena dharmavit ।।
caturo aṃśān hared vipras trīn aṃśān kṣatriyāsutaḥ । vaiśyāputro hared dvyaṃśaṃ aṃśaṃ śūdrāsuto haret ।। yady api syāt tu satputro apy asatputro api vā bhavet । nādhikaṃ daśamād dadyāc chūdrāputrāya dharmataḥ ।।
brāhmaṇakṣatriyaviśāṃ śūdrāputro na rikthabhāk । yad evāsya pitā dadyāt tad evāsya dhanaṃ bhavet ।। samavarṇāsu vā jātāḥ sarve putrā dvijanmanām । uddhāraṃ jyāyase dattvā bhajerann itare samam ।।
śūdrasya tu savarṇaiva nānyā bhāryā vidhīyate । tasyāṃ jātāḥ samāṃśāḥ syur yadi putraśataṃ bhavet ।। putrān dvādaśa yān āha nṝṇāṃ svāyaṃbhuvo manuḥ । teṣāṃ ṣaḍ bandhudāyādāḥ ṣaḍ adāyādabāndhavāḥ ।।
aurasaḥ kṣetrajaś caiva dattaḥ kṛtrima eva ca । gūḍhotpanno apaviddhaś ca dāyādā bāndhavāś ca ṣaṭ ।। kānīnaś ca sahoḍhaś ca krītaḥ paunarbhavas tathā । svayaṃdattaś ca śaudraś ca ṣaḍ adāyādabāndhavāḥ ।।
yādṛśaṃ phalam āpnoti kuplavaiḥ saṃtarañ jalam । tādṛśaṃ phalam āpnoti kuputraiḥ saṃtaraṃs tamaḥ ।। yady ekarikthinau syātām aurasakṣetrajau sutau । yasya yat paitṛkaṃ rikthaṃ sa tad gṛhṇīta netaraḥ ।।
eka evāurasaḥ putraḥ pitryasya vasunaḥ prabhuḥ । śeṣāṇām ānṛśaṃsyārthaṃ pradadyāt tu prajīvanam ।। ṣaṣṭhaṃ tu kṣetrajasyāṃśaṃ pradadyāt paitṛkād dhanāt । auraso vibhajan dāyaṃ pitryaṃ pañcamam eva vā ।।
aurasakṣetrajau putrau pitṛrikthasya bhāginau । daśāpare tu kramaśo gotrarikthāṃśabhāginaḥ ।। svakṣetre saṃskṛtāyāṃ tu svayam utpādayed dhi yam । tam aurasaṃ vijānīyāt putraṃ prāthamakalpikam ।।
yas talpajaḥ pramītasya klībasya vyādhitasya vā । svadharmeṇa niyuktāyāṃ sa putraḥ kṣetrajaḥ smṛtaḥ ।। mātā pitā vā dadyātāṃ yam adbhiḥ putram āpadi । sadṛśaṃ prītisaṃyuktaṃ sa jñeyo dattrimaḥ sutaḥ ।।
sadṛśaṃ tu prakuryād yaṃ guṇadoṣavicakṣaṇam । putraṃ putraguṇair yuktaṃ sa vijñeyaś ca kṛtrimaḥ ।। utpadyate gṛhe yas tu na ca jñāyeta kasya saḥ । sa gṛhe gūḍha utpannas tasya syād yasya talpajaḥ ।।
mātāpitṛbhyām utsṛṣṭaṃ tayor anyatareṇa vā । yaṃ putraṃ parigṛhṇīyād apaviddhaḥ sa ucyate ।। pitṛveśmani kanyā tu yaṃ putraṃ janayed rahaḥ । taṃ kānīnaṃ vaden nāmnā voḍhuḥ kanyāsamudbhavam ।।
yā garbhiṇī saṃskriyate jñātājñātāpi vā satī । voḍhuḥ sa garbho bhavati sahoḍha iti cocyate ।। krīṇīyād yas tv apatyārthaṃ mātāpitror yam antikāt । sa krītakaḥ sutas tasya sadṛśo asadṛśo api vā ।।
yā patyā vā parityaktā vidhavā vā svayecchayā । utpādayet punar bhūtvā sa paunarbhava ucyate ।। sā ced akṣatayoniḥ syād gatapratyāgatāpi vā । paunarbhavena bhartrā sā punaḥ saṃskāram arhati ।।
mātāpitṛvihīno yas tyakto vā syād akāraṇāt । ātmānam arpayed yasmai svayaṃdattas tu sa smṛtaḥ ।। yaṃ brāhmaṇas tu śūdrāyāṃ kāmād utpādayet sutam । sa pārayann eva śavas tasmāt pāraśavaḥ smṛtaḥ ।।
dāsyāṃ vā dāsadāsyāṃ vā yaḥ śūdrasya suto bhavet । so anujñāto hared aṃśam iti dharmo vyavasthitaḥ ।। kṣetrajādīn sutān etān ekādaśa yathoditān । putrapratinidhīn āhuḥ kriyālopān manīṣiṇaḥ ।।
ya ete abhihitāḥ putrāḥ prasaṅgād anyabījajāḥ । yasya te bījato jātās tasya te netarasya tu ।। bhrātṝṇām ekajātānām ekaś cet putravān bhavet । sarvāṃs tāṃs tena putreṇa putriṇo manur abravīt ।।
sarvāsām ekapatnīnām ekā cet putriṇī bhavet । sarvās tās tena putreṇa prāha putravatīr manuḥ ।। śreyasaḥ śreyaso alābhe pāpīyān riktham arhati । bahavaś cet tu sadṛśāḥ sarve rikthasya bhāginaḥ ।।
na bhrātaro na pitaraḥ putrā rikthaharāḥ pituḥ । pitā hared aputrasya rikthaṃ bhrātara eva ca ।। trayāṇām udakaṃ kāryaṃ triṣu piṇḍaḥ pravartate । caturthaḥ saṃpradātaiṣāṃ pañcamo nopapadyate ।।
anantaraḥ sapiṇḍād yas tasya tasya dhanaṃ bhavet । ata ūrdhvaṃ sakulyaḥ syād ācāryaḥ śiṣya eva vā ।। sarveṣām apy abhāve tu brāhmaṇā rikthabhāginaḥ । traividyāḥ śucayo dāntās tathā dharmo na hīyate ।।
ahāryaṃ brāhmaṇadravyaṃ rājñā nityam iti sthitiḥ । itareṣāṃ tu varṇānāṃ sarvābhāve haren nṛpaḥ ।। saṃsthitasyānapatyasya sagotrāt putram āharet । tatra yad rikthajātaṃ syāt tat tasmin pratipādayet ।।
dvau tu yau vivadeyātāṃ dvābhyāṃ jātau striyā dhane । tayor yad yasya pitryaṃ syāt tat sa gṛhṇīta netaraḥ ।। jananyāṃ saṃsthitāyāṃ tu samaṃ sarve sahodarāḥ । bhajeran mātṛkaṃ rikthaṃ bhaginyaś ca sanābhayaḥ ।।
yās tāsāṃ syur duhitaras tāsām api yathārhataḥ । mātāmahyā dhanāt kiṃ cit pradeyaṃ prītipūrvakam ।। adhyagnyadhyāvāhanikaṃ dattaṃ ca prītikarmaṇi । bhrātṛmātṛpitṛprāptaṃ ṣaḍvidhaṃ strīdhanaṃ smṛtam ।।
anvādheyaṃ ca yad dattaṃ patyā prītena caiva yat । patyau jīvati vṛttāyāḥ prajāyās tad dhanaṃ bhavet ।। brāhmadaivārṣagāndharva- prājāpatyeṣu yad vasu । aprajāyām atītāyāṃ bhartur eva tad iṣyate ।।
yat tv asyāḥ syād dhanaṃ dattaṃ vivāheṣv āsurādiṣu । aprajāyām atītāyāṃ mātāpitros tad iṣyate ।। striyāṃ tu yad bhaved vittaṃ pitrā dattaṃ kathaṃ cana । brāhmaṇī tad dharet kanyā tadapatyasya vā bhavet ।।
na nirhāraṃ striyaḥ kuryuḥ kuṭumbād bahumadhyagāt । svakād api ca vittād dhi svasya bhartur anājñayā ।। patyau jīvati yaḥ strībhir alaṅkāro dhṛto bhavet । na taṃ bhajeran dāyādā bhajamānāḥ patanti te ।।
anaṃśau klībapatitau jātyandhabadhirau tathā । unmattajaḍamūkāś ca ye ca ke cin nirindriyāḥ ।। sarveṣām api tu nyāyyaṃ dātuṃ śaktyā manīṣiṇā । grāsācchādanam atyantaṃ patito hy adadad bhavet ।।
yady arthitā tu dāraiḥ syāt klībādīnāṃ kathaṃ cana । teṣām utpannatantūnām apatyaṃ dāyam arhati ।। yat kiṃ cit pitari prete dhanaṃ jyeṣṭho adhigacchati । bhāgo yavīyasāṃ tatra yadi vidyānupālinaḥ ।।
avidyānāṃ tu sarveṣāṃ īhātaś ced dhanaṃ bhavet । samas tatra vibhāgaḥ syād apitrya iti dhāraṇā ।। vidyādhanaṃ tu yady asya tat tasyaiva dhanaṃ bhavet । maitryam audvāhikaṃ caiva mādhuparkikam eva ca ।।
bhrātṝṇāṃ yas tu neheta dhanaṃ śaktaḥ svakarmaṇā । sa nirbhājyaḥ svakād aṃśāt kiṃ cid dattvopajīvanam ।। anupaghnan pitṛdravyaṃ śrameṇa yad upārjitam । svayam īhitalabdhaṃ tan nākāmo dātum arhati ।।
paitṛkaṃ tu pitā dravyam anavāptaṃ yad āpnuyāt । na tat putrair bhajet sārdham akāmaḥ svayam arjitam ।। vibhaktāḥ saha jīvanto vibhajeran punar yadi । samas tatra vibhāgaḥ syāj jyaiṣṭhyaṃ tatra na vidyate ।।
yeṣāṃ jyeṣṭhaḥ kaniṣṭho vā hīyetāṃśapradānataḥ । mriyetānyataro vāpi tasya bhāgo na lupyate ।। sodaryā vibhajeraṃs taṃ sametya sahitāḥ samam । bhrātaro ye ca saṃsṛṣṭā bhāginyaś ca sanābhayaḥ ।।
yo jyeṣṭho vinikurvīta lobhād bhrātṝn yavīyasaḥ । so ajyeṣṭhaḥ syād abhāgaś ca niyantavyaś ca rājabhiḥ ।। sarva eva vikarmasthā nārhanti bhrātaro dhanam । na cādattvā kaniṣṭhebhyo jyeṣṭhaḥ kurvīta yautakam ।।
bhrātṝṇām avibhaktānāṃ yady utthānaṃ bhavet saha । na putrabhāgaṃ viṣamaṃ pitā dadyāt kathaṃ cana ।। ūrdhvaṃ vibhāgāj jātas tu pitryam eva hared dhanam । saṃsṛṣṭās tena vā ye syur vibhajeta sa taiḥ saha ।।
anapatyasya putrasya mātā dāyam avāpnuyāt । mātary api ca vṛttāyāṃ pitur mātā hared dhanam ।। ṛṇe dhane ca sarvasmin pravibhakte yathāvidhi । paścād dṛśyeta yat kiṃ cit tat sarvaṃ samatāṃ nayet ।।
vastraṃ patram alaṅkāraṃ kṛtānnam udakaṃ striyaḥ । yogakṣemaṃ pracāraṃ ca na vibhājyaṃ pracakṣate ।। ayam ukto vibhāgo vaḥ putrāṇāṃ ca kriyāvidhiḥ । kramaśaḥ kṣetrajādīnāṃ dyūtadharmaṃ nibodhata ।।
dyūtaṃ samāhvayaṃ caiva rājā rāṣṭrān nivārayet । rājāntakaraṇāv etau dvau doṣau pṛthivīkṣitām ।। prakāśam etat tāskaryaṃ yad devanasamāhvayau । tayor nityaṃ pratīghāte nṛpatir yatnavān bhavet ।।
aprāṇibhir yat kriyate tal loke dyūtam ucyate । prāṇibhiḥ kriyate yas tu sa vijñeyaḥ samāhvayaḥ ।। dyūtaṃ samāhvayaṃ caiva yaḥ kuryāt kārayeta vā । tān sarvān ghātayed rājā śūdrāṃś ca dvijaliṅginaḥ ।।
kitavān kuśīlavān krūrān pāṣaṇḍasthāṃś ca mānavān । vikarmasthān śauṇḍikāṃś ca kṣipraṃ nirvāsayet purāt ।। ete rāṣṭre vartamānā rājñaḥ prachannataskarāḥ । vikarmakriyayā nityaṃ bādhante bhadrikāḥ prajāḥ ।।
dyūtam etat purā kalpe dṛṣṭaṃ vairakaraṃ mahat । tasmād dyūtaṃ na seveta hāsyārtham api buddhimān ।। pracchannaṃ vā prakāśaṃ vā tan niṣeveta yo naraḥ । tasya daṇḍavikalpaḥ syād yatheṣṭaṃ nṛpates tathā ।।
kṣatraviṭśūdrayonis tu daṇḍaṃ dātum aśaknuvan । ānṛṇyaṃ karmaṇā gacched vipro dadyāc chanaiḥ śanaiḥ ।। strībālonmattavṛddhānāṃ daridrāṇāṃ ca rogiṇām । śiphāvidalarajjvādyair vidadhyān nṛpatir damam ।।
ye niyuktās tu kāryeṣu hanyuḥ kāryāṇi kāryiṇām । dhanoṣmaṇā pacyamānās tān niḥsvān kārayen nṛpaḥ ।। kūṭaśāsanakartṝṃś ca prakṛtīnāṃ ca dūṣakān । strībālabrāhmaṇaghnāṃś ca hanyād dviṭsevinas tathā ।।
tīritaṃ cānuśiṣṭaṃ ca yatra kva cana yad bhavet । kṛtaṃ tad dharmato vidyān na tad bhūyo nivartayet ।। amātyāḥ prāḍvivāko vā yat kuryuḥ kāryam anyathā । tat svayaṃ nṛpatiḥ kuryāt tān sahasraṃ ca daṇḍayet ।।
brahmahā ca surāpaś ca steyī ca gurutalpagaḥ । ete sarve pṛthag jñeyā mahāpātakino narāḥ ।। caturṇām api caiteṣāṃ prāyaścittam akurvatām । śārīraṃ dhanasaṃyuktaṃ daṇḍaṃ dharmyaṃ prakalpayet ।।
gurutalpe bhagaḥ kāryaḥ surāpāne surādhvajaḥ । steye ca śvapadaṃ kāryaṃ brahmahaṇy aśirāḥ pumān ।। asaṃbhojyā hy asaṃyājyā asaṃpāṭhyā avivāhinaḥ । careyuḥ pṛthivīṃ dīnāḥ sarvadharmabahiṣkṛtāḥ ।।
jñātisaṃbandhibhis tv ete tyaktavyāḥ kṛtalakṣaṇāḥ । nirdayā nirnamaskārās tan manor anuśāsanam ।। prāyaścittaṃ tu kurvāṇāḥ sarvavarṇā yathoditam । nāṅkyā rājñā lalāṭe syur dāpyās tūttamasāhasam ।।
āgaḥsu brāhmaṇasyaiva kāryo madhyamasāhasaḥ । vivāsyo vā bhaved rāṣṭrāt sadravyaḥ saparicchadaḥ ।। itare kṛtavantas tu pāpāny etāny akāmataḥ । sarvasvahāram arhanti kāmatas tu pravāsanam ।।
nādadīta nṛpaḥ sādhur mahāpātakino dhanam । ādadānas tu tal lobhāt tena doṣeṇa lipyate ।। apsu praveśya taṃ daṇḍaṃ varuṇāyopapādayet । śrutavṛttopapanne vā brāhmaṇe pratipādayet ।।
īśo daṇḍasya varuṇo rājñāṃ daṇḍadharo hi saḥ । īśaḥ sarvasya jagato brāhmaṇo vedapāragaḥ ।। yatra varjayate rājā pāpakṛdbhyo dhanāgamam । tatra kālena jāyante mānavā dīrghajīvinaḥ ।।
niṣpadyante ca sasyāni yathoptāni viśāṃ pṛthak । bālāś ca na pramīyante vikṛtaṃ ca na jāyate ।। brāhmaṇān bādhamānaṃ tu kāmād avaravarṇajam । hanyāc citrair vadhopāyair udvejanakarair nṛpaḥ ।।
yāvān avadhyasya vadhe tāvān vadhyasya mokṣaṇe । adharmo nṛpater dṛṣṭo dharmas tu viniyacchataḥ ।। udito ayaṃ vistaraśo mitho vivādamānayoḥ । aṣṭādaśasu mārgeṣu vyavahārasya nirṇayaḥ ।।
evaṃ dharmyāṇi kāryāṇi samyak kurvan mahīpatiḥ । deśān alabdhāṃl lipseta labdhāṃś ca paripālayet ।। samyaṅ niviṣṭadeśas tu kṛtadurgaś ca śāstrataḥ । kaṇṭakoddharaṇe nityam ātiṣṭhed yatnam uttamam ।।
rakṣanād āryavṛttānāṃ kaṇṭakānāṃ ca śodhanāt । narendrās tridivaṃ yānti prajāpālanatatparāḥ ।। aśāsaṃs taskarān yas tu baliṃ gṛhṇāti pārthivaḥ । tasya prakṣubhyate rāṣṭraṃ svargāc ca parihīyate ।।
nirbhayaṃ tu bhaved yasya rāṣṭraṃ bāhubalāśritam । tasya tad vardhate nityaṃ sicyamāna iva drumaḥ ।। dvividhāṃs taskarān vidyāt paradravyāpahārakān । prakāśāṃś cāprakāśāṃś ca cāracakṣur mahīpatiḥ ।।
prakāśavañcakās teṣāṃ nānāpaṇyopajīvinaḥ । pracchannavañcakās tv ete ye stenāṭavikādayaḥ ।। utkocakāś cāupadhikā vañcakāḥ kitavās tathā । maṅgalādeśavṛttāś ca bhadrāś cekṣaṇikaiḥ saha ।।
asamyakkāriṇaś caiva mahāmātrāś cikitsakāḥ । śilpopacārayuktāś ca nipuṇāḥ paṇyayoṣitaḥ ।। evamādīn vijānīyāt prakāśāṃl lokakaṇṭakān । nigūḍhacāriṇaś cānyān anāryān āryaliṅginaḥ ।।
tān viditvā sucaritair gūḍhais tatkarmakāribhiḥ । cāraiś cānekasaṃsthānaiḥ protsādya vaśam ānayet ।। teṣāṃ doṣān abhikhyāpya sve sve karmaṇi tattvataḥ । kurvīta śāsanaṃ rājā samyak sārāparādhataḥ ।।
na hi daṇḍād ṛte śakyaḥ kartuṃ pāpavinigrahaḥ । stenānāṃ pāpabuddhīnāṃ nibhṛtaṃ caratāṃ kṣitau ।। sabhāprapāpūpaśālā- veśamadyānnavikrayāḥ । catuṣpathāṃś caityavṛkṣāḥ samājāḥ prekṣaṇāni ca ।।
jīrṇodyānāny araṇyāni kārukāveśanāni ca । śūnyāni cāpy agārāṇi vanāny upavanāni ca ।। evaṃvidhān nṛpo deśān gulmaiḥ sthāvarajaṅgamaiḥ । taskarapratiṣedhārthaṃ cāraiś cāpy anucārayet ।।
tatsahāyair anugatair nānākarmapravedibhiḥ । vidyād utsādayec caiva nipuṇaiḥ pūrvataskaraiḥ ।। bhakṣyabhojyopadeśaiś ca brāhmaṇānāṃ ca darśanaiḥ । śauryakarmāpadeśaiś ca kuryus teṣāṃ samāgamam ।।
ye tatra nopasarpeyur mūlapraṇihitāś ca ye । tān prasahya nṛpo hanyāt samitrajñātibāndhavān ।। na hoḍhena vinā cauraṃ ghātayed dhārmiko nṛpaḥ । sahoḍhaṃ sopakaraṇaṃ ghātayed avicārayan ।।
grāmeṣv api ca ye ke cic caurāṇāṃ bhaktadāyakāḥ । bhāṇḍāvakāśadāś caiva sarvāṃs tān api ghātayet ।। rāṣṭreṣu rakṣādhikṛtān sāmantāṃś caiva coditān । abhyāghāteṣu madhyasthāñ śiṣyāc caurān iva drutam ।।
yaś cāpi dharmasamayāt pracyuto dharmajīvanaḥ । daṇḍenaiva tam apy oṣet svakād dharmād dhi vicyutam ।। grāmaghāte hitābhaṅge pathi moṣābhidarśane । śaktito nābhidhāvanto nirvāsyāḥ saparicchadāḥ ।।
rājñaḥ kośāpahartṝṃś ca pratikūleṣu ca sthitān । ghātayed vividhair daṇḍair arīṇāṃ copajāpakān ।। saṃdhiṃ chittvā tu ye cauryaṃ rātrau kurvanti taskarāḥ । teṣāṃ chittvā nṛpo hastau tīkṣṇe śūle niveśayet ।।
aṅgulīr granthibhedasya chedayet prathame grahe । dvitīye hastacaraṇau tṛtīye vadham arhati ।। agnidān bhaktadāṃś caiva tathā śastrāvakāśadān । saṃnidhātṝṃś ca moṣasya hanyāc cauram iveśvaraḥ ।।
taḍāgabhedakaṃ hanyād apsu śuddhavadhena vā । yad vāpi pratisaṃskuryād dāpyas tūttamasāhasam ।। koṣṭhāgārāyudhāgāra- devatāgārabhedakān । hastyaśvarathahartṝṃś ca hanyād evāvicārayan ।।
yas tu pūrvaniviṣṭasya taḍāgasyodakaṃ haret । āgamaṃ vāpy apāṃ bhindyāt sa dāpyaḥ pūrvasāhasam ।। samutsṛjed rājamārge yas tv amedhyam anāpadi । sa dvau kārṣāpaṇau dadyād amedhyaṃ cāśu śodhayet ।।
āpadgato atha vā vṛddhā garbhiṇī bāla eva vā । paribhāṣaṇam arhanti tac ca śodhyam iti sthitiḥ ।। cikitsakānāṃ sarveṣāṃ mithyāpracaratāṃ damaḥ । amānuṣeṣu prathamo mānuṣeṣu tu madhyamaḥ ।।
saṃkramadhvajayaṣṭīnāṃ pratimānāṃ ca bhedakaḥ । pratikuryāc ca tat sarvaṃ pañca dadyāc chatāni ca ।। adūṣitānāṃ dravyāṇāṃ dūṣaṇe bhedane tathā । maṇīnām apavedhe ca daṇḍaḥ prathamasāhasaḥ ।।
samair hi viṣamaṃ yas tu cared vai mūlyato api vā । samāpnuyād damaṃ pūrvaṃ naro madhyamam eva vā ।। bandhanāni ca sarvāṇi rājā mārge niveśayet । duḥkhitā yatra dṛśyeran vikṛtāḥ pāpakāriṇah ।।
prākārasya ca bhettāraṃ parikhāṇāṃ ca pūrakam । dvārāṇāṃ caiva bhaṅktāraṃ kṣipram eva pravāsayet ।। abhicāreṣu sarveṣu kartavyo dviśato damaḥ । mūlakarmaṇi cānāpteḥ kṛtyāsu vividhāsu ca ।।
abījavikrayī caiva bījotkṛṣṭā tathaiva ca । maryādābhedakaś caiva vikṛtaṃ prāpnuyād vadham ।। sarvakaṇṭakapāpiṣṭhaṃ hemakāraṃ tu pārthivaḥ । pravartamānam anyāye chedayel lavaśaḥ kṣuraiḥ ।।
sītādravyāpaharaṇe śastrāṇām auṣadhasya ca । kālam āsādya kāryaṃ ca rājā daṇḍaṃ prakalpayet ।। svāmyamātyau puraṃ rāṣṭraṃ kośadaṇḍau suhṛt tathā । sapta prakṛtayo hy etāḥ saptāṅgaṃ rājyam ucyate ।।
saptānāṃ prakṛtīnāṃ tu rājyasyāsāṃ yathākramam । pūrvaṃ pūrvaṃ gurutaraṃ jānīyād vyasanaṃ mahat ।। saptāṅgasyeha rājyasya viṣṭabdhasya tridaṇḍavat । anyonyaguṇavaiśeṣyān na kiṃ cid atiricyate ।।
teṣu teṣu tu kṛtyeṣu tat tad aṅgaṃ viśiṣyate । yena yat sādhyate kāryaṃ tat tasmiñ śreṣṭham ucyate ।। cāreṇotsāhayogena kriyayaiva ca karmaṇām । svaśaktiṃ paraśaktiṃ ca nityaṃ vidyān mahīpatiḥ ।।
pīḍanāni ca sarvāṇi vyasanāni tathaiva ca । ārabheta tataḥ kāryaṃ saṃcintya gurulāghavam ।। ārabhetaiva karmāṇi śrāntaḥ śrāntaḥ punaḥ punaḥ । karmāṇy ārabhamāṇaṃ hi puruṣaṃ śrīr niṣevate ।।
kṛtaṃ tretāyugaṃ caiva dvāparaṃ kalir eva ca । rājño vṛttāni sarvāṇi rājā hi yugam ucyate ।। kaliḥ prasupto bhavati sa jāgrad dvāparaṃ yugam । karmasv abhyudyatas tretā vicaraṃs tu kṛtaṃ yugam ।।
indrasyārkasya vāyoś ca yamasya varuṇasya ca । candrasyāgneḥ pṛthivyāś ca tejovṛttaṃ nṛpaś caret ।। vārṣikāṃś caturo māsān yathendro abhipravarṣati । tathābhivarṣet svaṃ rāṣṭraṃ kāmair indravrataṃ caran ।।
aṣṭau māsān yathādityas toyaṃ harati raśmibhiḥ । tathā haret karaṃ rāṣṭrān nityam arkavrataṃ hi tat ।। praviśya sarvabhūtāni yathā carati mārutaḥ । tathā cāraiḥ praveṣṭavyaṃ vratam etad dhi mārutam ।।
yathā yamaḥ priyadveṣyau prāpte kāle niyacchati । tathā rājñā niyantavyāḥ prajās tad dhi yamavratam ।। varuṇena yathā pāśair baddha evābhidṛśyate । tathā pāpān nigṛhṇīyād vratam etad dhi vāruṇam ।।
paripūrṇaṃ yathā candraṃ dṛṣṭvā hṛṣyanti mānavāḥ । tathā prakṛtayo yasmin sa cāndravratiko nṛpaḥ ।। pratāpayuktas tejasvī nityaṃ syāt pāpakarmasu । duṣṭasāmantahiṃsraś ca tad āgneyaṃ vrataṃ smṛtam ।।
yathā sarvāṇi bhūtāni dharā dhārayate samam । tathā sarvāṇi bhūtāni bibhrataḥ pārthivaṃ vratam ।। etair upāyair anyaiś ca yukto nityam atandritaḥ । stenān rājā nigṛhṇīyāt svarāṣṭre para eva ca ।।
parām apy āpadaṃ prāpto brāhmaṇān na prakopayet । te hy enaṃ kupitā hanyuḥ sadyaḥ sabalavāhanam ।। yaiḥ kṛtaḥ sarvabhakṣyo agnir apeyaś ca mahodadhiḥ । kṣayī cāpyāyitaḥ somaḥ ko na naśyet prakopya tān ।।
lokān anyān sṛjeyur ye lokapālāṃś ca kopitāḥ । devān kuryur adevāṃś ca kaḥ kṣiṇvaṃs tān samṛdhnuyāt ।। yān upāśritya tiṣṭhanti lokā devāś ca sarvadā । brahma caiva dhanaṃ yeṣāṃ ko hiṃsyāt tāñ jijīviṣuḥ ।।
avidvāṃś caiva vidvāṃś ca brāhmaṇo daivataṃ mahat । praṇītaś cāpraṇītaś ca yathāgnir daivataṃ mahat ।। śmaśāneṣv api tejasvī pāvako naiva duṣyati । hūyamānaś ca yajñeṣu bhūya evābhivardhate ।।
evaṃ yady apy aniṣṭeṣu vartante sarvakarmasu । sarvathā brāhmaṇāḥ pūjyāḥ paramaṃ daivataṃ hi tat ।। kṣatrasyātipravṛddhasya brāhmaṇān prati sarvaśaḥ । brahmaiva saṃniyantṛ syāt kṣatraṃ hi brahmasaṃbhavam ।।
adbhyo agnir brahmataḥ kṣatram aśmano loham utthitam । teṣāṃ sarvatragaṃ tejaḥ svāsu yoniṣu śāmyati ।। nābrahma kṣatram ṛdhnoti nākṣatraṃ brahma vardhate । brahma kṣatraṃ ca saṃpṛktam iha cāmutra vardhate ।।
dattvā dhanaṃ tu viprebhyaḥ sarvadaṇḍasamutthitam । putre rājyaṃ samāsṛjya kurvīta prāyaṇaṃ raṇe ।। evaṃ caran sadā yukto rājadharmeṣu pārthivaḥ । hiteṣu caiva lokasya sarvān bhṛtyān niyojayet ।।
eṣo akhilaḥ karmavidhir ukto rājñaḥ sanātanaḥ । imaṃ karmavidhiṃ vidyāt kramaśo vaiśyaśūdrayoḥ ।। vaiśyas tu kṛtasaṃskāraḥ kṛtvā dāraparigraham । vārtāyāṃ nityayuktaḥ syāt paśūnāṃ caiva rakṣaṇe ।।
prajāpatir hi vaiśyāya sṛṣṭvā paridade paśūn । brāhmaṇāya ca rājñe ca sarvāḥ paridade prajāḥ ।। na ca vaiśyasya kāmaḥ syān na rakṣeyaṃ paśūn iti । vaiśye cecchati nānyena rakṣitavyāḥ kathaṃ cana ।।
maṇimuktāpravālānāṃ lohānāṃ tāntavasya ca । gandhānāṃ ca rasānāṃ ca vidyād arghabalābalam ।। bījānām uptivic ca syāt kṣetradoṣaguṇasya ca । mānayogaṃ ca jānīyāt tulāyogāṃś ca sarvaśaḥ ।।
sārāsāraṃ ca bhāṇḍānāṃ deśānāṃ ca guṇāguṇān । lābhālābhaṃ ca paṇyānāṃ paśūnāṃ parivardhanam ।। bhṛtyānāṃ ca bhṛtiṃ vidyād bhāṣāś ca vividhā nṛṇāṃ । dravyāṇāṃ sthānayogāṃś ca krayavikrayam eva ca ।।
dharmeṇa ca dravyavṛddhāv ātiṣṭhed yatnam uttamam । dadyāc ca sarvabhūtānām annam eva prayatnataḥ ।। viprāṇāṃ vedaviduṣāṃ gṛhasthānāṃ yaśasvinām । śuśrūṣaiva tu śūdrasya dharmo naiśreyasaḥ paraḥ ।।
śucir utkṛṣṭaśuśrūṣur mṛduvāg anahaṃkṛtaḥ । brāhmaṇādyāśrayo nityam utkṛṣṭāṃ jātim aśnute ।। eṣo anāpadi varṇānām uktaḥ karmavidhiḥ śubhaḥ । āpady api hi yas teṣāṃ kramaśas tan nibodhata ।।
adhīyīraṃs trayo varṇāḥ svakarmasthā dvijātayaḥ । prabrūyād brāhmaṇas tv eṣāṃ netarāv iti niścayaḥ ।। sarveṣāṃ brāhmaṇo vidyād vṛttyupāyān yathāvidhi । prabrūyād itarebhyaś ca svayaṃ caiva tathā bhavet ।।
vaiśeṣyāt prakṛtiśraiṣṭhyān niyamasya ca dhāraṇāt । saṃskārasya viśeṣāc ca varṇānāṃ brāhmaṇaḥ prabhuḥ ।। brāhmaṇaḥ kṣatriyo vaiśyas trayo varṇā dvijātayaḥ । caturtha ekajātis tu śūdro nāsti tu pañcamaḥ ।।
sarvavarṇeṣu tulyāsu patnīṣv akṣatayoniṣu । ānulomyena saṃbhūtā jātyā jñeyās ta eva te ।। strīṣv anantarajātāsu dvijair utpāditān sutān । sadṛśān eva tān āhur mātṛdoṣavigarhitān ।।
anantarāsu jātānāṃ vidhir eṣa sanātanaḥ । dvyekāntarāsu jātānāṃ dharmyaṃ vidyād imaṃ vidhim ।। brāhmaṇād vaiśyakanyāyām ambaṣṭho nāma jāyate । niṣādaḥ śūdrakanyāyāṃ yaḥ pāraśava ucyate ।।
kṣatriyāc chūdrakanyāyāṃ krūrācāravihāravān । kṣatraśūdravapur jantur ugro nāma prajāyate ।। viprasya triṣu varṇeṣu nṛpater varṇayor dvayoḥ । vaiśyasya varṇe caikasmin ṣaḍ ete apasadāḥ smṛtāḥ ।।
kṣatriyād viprakanyāyāṃ sūto bhavati jātitaḥ । vaiśyān māgadhavaidehau rājaviprāṅganāsutau ।। śūdrād āyogavaḥ kṣattā caṇḍālaś cādhamo nṛṇām । vaiśyarājanyaviprāsu jāyante varṇasaṃkarāḥ ।।
ekāntare tv ānulomyād ambaṣṭhograu yathā smṛtau । kṣattṛvaidehakau tadvat prātilomye api janmani ।। putrā ye anantarastrījāḥ krameṇoktā dvijanmanām । tān anantaranāmnas tu mātṛdoṣāt pracakṣate ।।
brāhmaṇād ugrakanyāyām āvṛto nāma jāyate । ābhīro ambaṣṭhakanyāyām āyogavyāṃ tu dhigvaṇaḥ ।। āyogavaś ca kṣattā ca caṇḍālaś cādhamo nṛṇām । prātilomyena jāyante śūdrād apasadās trayaḥ ।।
vaiśyān māgadhavaidehau kṣatriyāt sūta eva tu । pratīpam ete jāyante pare apy apasadās trayaḥ ।। jāto niṣādāc chūdrāyāṃ jātyā bhavati pukkasaḥ । śūdrāj jāto niṣādyāṃ tu sa vai kukkuṭakaḥ smṛtaḥ ।।
kṣattur jātas tathogrāyāṃ śvapāka iti kīrtyate । vaidehakena tv ambaṣṭhyām utpanno veṇa ucyate ।। dvijātayaḥ savarṇāsu janayanty avratāṃs tu yān । tān sāvitrīparibhraṣṭān vrātyān iti vinirdiśet ।।
vrātyāt tu jāyate viprāt pāpātmā bhūrjakaṇṭakaḥ । āvantyavāṭadhānau ca puṣpadhaḥ śaikha eva ca ।। jhallo mallaś ca rājanyād vrātyān nicchivir eva ca । naṭaś ca karaṇaś caiva khaso draviḍa eva ca ।।
vaiśyāt tu jāyate vrātyāt sudhanvācārya eva ca । kāruṣaś ca vijanmā ca maitraḥ sātvata eva ca ।। vyabhicāreṇa varṇānām avedyāvedanena ca । svakarmaṇāṃ ca tyāgena jāyante varṇasaṃkarāḥ ।।
saṃkīrṇayonayo ye tu pratilomānulomajāḥ । anyonyavyatiṣaktāś ca tān pravakṣyāmy aśeṣataḥ ।। sūto vaidehakaś caiva caṇḍālaś ca narādhamaḥ । māgadhaḥ tathāyogava eva ca kṣatrajātiś ca ।।
ete ṣaṭ sadṛśān varṇāñ janayanti svayoniṣu । mātṛjātyāṃ prasūyante pravārāsu ca yoniṣu ।। yathā trayāṇāṃ varṇānāṃ dvayor ātmāsya jāyate । ānantaryāt svayonyāṃ tu tathā bāhyeṣv api kramāt ।।
te cāpi bāhyān subahūṃs tato apy adhikadūṣitān । parasparasya dāreṣu janayanti vigarhitān ।। yathaiva śūdro brāhmaṇyāṃ bāhyaṃ jantuṃ prasūyate । tathā bāhyataraṃ bāhyaś cāturvarṇye prasūyate ।।
pratikūlaṃ vartamānā bāhyā bāhyatarān punaḥ । hīnā hīnān prasūyante varṇān pañcadaśaiva tu ।। prasādhanopacārajñam adāsaṃ dāsajīvanam । sairindhraṃ vāgurāvṛttiṃ sūte dasyur ayogave ।।
maitreyakaṃ tu vaideho mādhūkaṃ saṃprasūyate । nṝn praśaṃsaty ajasraṃ yo ghaṇṭātāḍo aruṇodaye ।। niṣādo mārgavaṃ sūte dāsaṃ naukarmajīvinam । kaivartam iti yaṃ prāhur āryāvartanivāsinaḥ ।।
mṛtavastrabhṛtsv nārīṣu garhitānnāśanāsu ca । bhavanty āyogavīṣv ete jātihīnāḥ pṛthak trayaḥ ।। kārāvaro niṣādāt tu carmakāraḥ prasūyate । vaidehikād andhramedau bahirgrāmapratiśrayau ।।
caṇḍālāt pāṇḍusopākas tvaksāravyavahāravān । āhiṇḍiko niṣādena vaidehyām eva jāyate ।। caṇḍālena tu sopāko mūlavyasanavṛttimān । pukkasyāṃ jāyate pāpaḥ sadā sajjanagarhitaḥ ।।
niṣādastrī tu caṇḍālāt putram antyāvasāyinam । śmaśānagocaraṃ sūte bāhyānām api garhitam ।। saṃkare jātayas tv etāḥ pitṛmātṛpradarśitāḥ । prachannā vā prakāśā vā veditavyāḥ svakarmabhiḥ ।।
svajātijānantarajāḥ ṣaṭ sutā dvijadharmiṇaḥ । śūdrāṇāṃ tu sadharmāṇaḥ sarve apadhvaṃsajāḥ smṛtāḥ ।। tapobījaprabhāvais tu te gacchanti yuge yuge । utkarṣaṃ cāpakarṣaṃ ca manuṣyeṣv iha janmataḥ ।।
śanakais tu kriyālopād imāḥ kṣatriyajātayaḥ । vṛṣalatvaṃ gatā loke brāhmaṇādarśanena ca ।। pauṇḍrakāś cauḍradraviḍāḥ kāmbojā yavanāḥ śakāḥ । pāradāpahlavāś cīnāḥ kirātā daradāḥ khaśāḥ ।।
mukhabāhūrupajjānāṃ yā loke jātayo bahiḥ । mlecchavācaś cāryavācaḥ sarve te dasyavaḥ smṛtāḥ ।। ye dvijānām apasadā ye cāpadhvaṃsajāḥ smṛtāḥ । te ninditair vartayeyur dvijānām eva karmabhiḥ ।।
sūtānām aśvasārathyam ambaṣṭhānāṃ cikitsanam । vaidehakānāṃ strīkāryaṃ māgadhānāṃ vaṇikpathaḥ ।। matsyaghāto niṣādānāṃ tvaṣṭis tv āyogavasya ca । medāndhracuñcumadgūnām āraṇyapaśuhiṃsanam ।।
kṣattrugrapukkasānāṃ tu bilaukovadhabandhanam । dhigvaṇānāṃ carmakāryaṃ veṇānāṃ bhāṇḍavādanam ।। caityadrumaśmaśāneṣu śaileṣūpavaneṣu ca । vaseyur ete vijñātā vartayantaḥ svakarmabhiḥ ।।
caṇḍālaśvapacānāṃ tu bahir grāmāt pratiśrayaḥ । apapātrāś ca kartavyā dhanam eṣāṃ śvagardabham ।। vāsāṃsi mṛtacailāni bhinnabhāṇḍeṣu bhojanam । kārṣṇāyasam alaṅkāraḥ parivrajyā ca nityaśaḥ ।।
na taiḥ samayam anvicchet puruṣo dharmam ācaran । vyavahāro mithas teṣāṃ vivāhaḥ sadṛśaiḥ saha ।। annam eṣāṃ parādhīnaṃ deyaṃ syād bhinnabhājane । rātrau na vicareyus te grāmeṣu nagareṣu ca ।।
divā careyuḥ kāryārthaṃ cihnitā rājaśāsanaiḥ । abāndhavaṃ śavaṃ caiva nirhareyur iti sthitiḥ ।। vadhyāṃś ca hanyuḥ satataṃ yathāśāstraṃ nṛpājñayā । vadhyavāsāṃsi gṛhṇīyuḥ śayyāś cābharaṇāni ca ।।
varṇāpetam avijñātaṃ naraṃ kaluṣayonijam । āryarūpam ivānāryaṃ karmabhiḥ svair vibhāvayet ।। anāryatā niṣṭhuratā krūratā niṣkriyātmatā । puruṣaṃ vyañjayantīha loke kaluṣayonijam ।।
pitryaṃ vā bhajate śīlaṃ mātur vobhayam eva vā । na kathaṃ cana duryoniḥ prakṛtiṃ svāṃ niyacchati ।। kule mukhye api jātasya yasya syād yonisaṃkaraḥ । saṃśrayaty eva tacchīlaṃ naro alpam api vā bahu ।।
yatra tv ete paridhvaṃsāj jāyante varṇadūṣakāḥ । rāṣṭrikaiḥ saha tad rāṣṭraṃ kṣipram eva vinaśyati ।। brāhmaṇārthe gavārthe vā dehatyāgo anupaskṛtaḥ । strībālābhyupapattau ca bāhyānāṃ siddhikāraṇam ।।
ahiṃsā satyam asteyaṃ śaucam indriyanigrahaḥ । etaṃ sāmāsikaṃ dharmaṃ cāturvarṇye abravīn manuḥ ।। śūdrāyāṃ brāhmaṇāj jātaḥ śreyasā cet prajāyate । aśreyān śreyasīṃ jātiṃ gacchaty ā saptamād yugāt ।।
śūdro brāhmaṇatām eti brāhmaṇaś caiti śūdratām । kṣatriyāj jātam evaṃ tu vidyād vaiśyāt tathaiva ca ।। anāryāyāṃ samutpanno brāhmaṇāt tu yadṛcchayā । brāhmaṇyām apy anāryāt tu śreyastvaṃ kveti ced bhavet ।।
jāto nāryām anāryāyām āryād āryo bhaved guṇaiḥ । jāto apy anāryād āryāyām anārya iti niścayaḥ ।। tāv ubhāv apy asaṃskāryāv iti dharmo vyavasthitaḥ । vaiguṇyāj janmanaḥ pūrva uttaraḥ pratilomataḥ ।।
subījaṃ caiva sukṣetre jātaṃ saṃpadyate yathā । tathāryāj jāta āryāyāṃ sarvaṃ saṃskāram arhati ।। bījam eke praśaṃsanti kṣetram anye manīṣiṇaḥ । bījakṣetre tathaivānye tatreyaṃ tu vyavasthitiḥ ।।
akṣetre bījam utsṛṣṭam antaraiva vinaśyati । abījakam api kṣetraṃ kevalaṃ sthaṇḍilaṃ bhavet ।। yasmād bījaprabhāveṇa tiryagjā ṛṣayo abhavan । pūjitāś ca praśastāś ca tasmād bījaṃ praśasyate ।।
anāryam āryakarmāṇam āryaṃ cānāryakarmiṇam । saṃpradhāryābravīd dhātā na samau nāsamāv iti ।। brāhmaṇā brahmayonisthā ye svakarmaṇy avasthitāḥ । te samyag upajīveyuḥ ṣaṭ karmāṇi yathākramam ।।
adhyāpanam adhyayanaṃ yajanaṃ yājanaṃ tathā । dānaṃ pratigrahaś caiva ṣaṭ karmāṇy agrajanmanaḥ ।। ṣaṇṇāṃ tu karmaṇām asya trīṇi karmāṇi jīvikā । yājanādhyāpane caiva viśuddhāc ca pratigrahaḥ ।।
trayo dharmā nivartante brāhmaṇāt kṣatriyaṃ prati । adhyāpanaṃ yājanaṃ ca tṛtīyaś ca pratigrahaḥ ।। vaiśyaṃ prati tathaivaite nivarterann iti sthitiḥ । na tau prati hi tān dharmān manur āha prajāpatiḥ ।।
śastrāstrabhṛttvaṃ kṣatrasya vaṇikpaśukṛṣir viṣaḥ । ājīvanārthaṃ dharmas tu dānam adhyayanaṃ yajiḥ ।। vedābhyāso brāhmaṇasya kṣatriyasya ca rakṣaṇam । vārtākarmaiva vaiśyasya viśiṣṭāni svakarmasu ।।
ajīvaṃs tu yathoktena brāhmaṇaḥ svena karmaṇā । jīvet kṣatriyadharmeṇa sa hy asya praty anantaraḥ ।। ubhābhyām apy ajīvaṃs tu kathaṃ syād iti ced bhavet । kṛṣigorakṣam āsthāya jīved vaiśyasya jīvikām ।।
vaiśyavṛttyāpi jīvaṃs tu brāhmaṇaḥ ksatriyo api vā । hiṃsāprāyāṃ parādhīnāṃ kṛṣiṃ yatnena varjayet ।। kṛṣiṃ sādhv iti manyante sā vṛttiḥ sadvigarhitāḥ । bhūmiṃ bhūmiśayāṃś caiva hanti kāṣṭham ayomukham ।।
idaṃ tu vṛttivaikalyāt tyajato dharmanaipuṇaṃ । viṭpaṇyam uddhṛtoddhāraṃ vikreyaṃ vittavardhanam ।। sarvān rasān apoheta kṛtānnaṃ ca tilaiḥ saha । aśmano lavaṇaṃ caiva paśavo ye ca mānuṣāḥ ।।
sarvaṃ ca tāntavaṃ raktaṃ śāṇakṣaumāvikāni ca । api cet syur araktāni phalamūle tathauṣadhīḥ ।। apaḥ śastraṃ viṣaṃ māṃsaṃ somaṃ gandhāṃś ca sarvaśaḥ । kṣīraṃ kṣaudraṃ dadhi ghṛtaṃ tailaṃ madhu guḍaṃ kuśān ।।
āraṇyāṃś ca paśūn sarvān daṃṣṭriṇaś ca vayāṃsi ca । madyaṃ nīliṃ ca lākṣāṃ ca sarvāṃś caikaśaphāṃs tathā ।। kāmam utpādya kṛṣyāṃ tu svayam eva kṛṣīvalaḥ । vikrīṇīta tilāñ śūdrān dharmārtham acirasthitān ।।
bhojanābhyañjanād dānād yad anyat kurute tilaiḥ । kṛmibhūtaḥ śvaviṣṭhāyāṃ pitṛbhiḥ saha majjati ।। sadyaḥ patati māṃsena lākṣayā lavaṇena ca । tryaheṇa śūdro bhavati brāhmaṇaḥ kṣīravikrayāt ।।
itareṣāṃ tu paṇyānāṃ vikrayād iha kāmataḥ । brāhmaṇaḥ saptarātreṇa vaiśyabhāvaṃ niyacchati ।। rasā rasair nimātavyā na tv eva lavaṇaṃ rasaiḥ । kṛtānnaṃ ca kṛtānnena tilā dhānyena tatsamāḥ ।।
jīved etena rājanyaḥ sarveṇāpy anayaṃ gataḥ । na tv eva jyāyaṃsīṃ vṛttim abhimanyeta karhi cit ।। yo lobhād adhamo jātyā jīved utkṛṣṭakarmabhiḥ । taṃ rājā nirdhanaṃ kṛtvā kṣipram eva pravāsayet ।।
varaṃ svadharmo viguṇo na pārakyaḥ svanuṣṭhitaḥ । paradharmeṇa jīvan hi sadyaḥ patati jātitaḥ ।। vaiśyo ajīvan svadharmeṇa śūdravṛttyāpi vartayet । anācarann akāryāṇi nivarteta ca śaktimān ।।
aśaknuvaṃs tu śuśrūṣāṃ śūdraḥ kartuṃ dvijanmanām । putradārātyayaṃ prāpto jīvet kārukakarmabhiḥ ।। yaiḥ karmabhiḥ pracaritaiḥ śuśrūṣyante dvijātayaḥ । tāni kārukakarmāṇi śilpāni vividhāni ca ।।
vaiśyavṛttim anātiṣṭhan brāhmaṇaḥ sve pathi sthitaḥ । avṛttikarṣitaḥ sīdann imaṃ dharmaṃ samācaret ।। sarvataḥ pratigṛhṇīyād brāhmaṇas tv anayaṃ gataḥ । pavitraṃ duṣyatīty etad dharmato nopapadyate ।।
nādhyāpanād yājanād vā garhitād vā pratigrahāt । doṣo bhavati viprāṇāṃ jvalanāmbusamā hi te ।। jīvitātyayam āpanno yo annam atti tatas tataḥ । ākāśam iva paṅkena na sa pāpena lipyate ।।
ajīgartaḥ sutaṃ hantum upāsarpad bubhukṣitaḥ । na cālipyata pāpena kṣutpratīkāram ācaran ।। śvamāṃsam icchan ārto attuṃ dharmādharmavicakṣaṇaḥ । prāṇānāṃ parirakṣārthaṃ vāmadevo na liptavān ।।
bharadvājaḥ kṣudhārtas tu saputro vijane vane । bahvīr gāḥ pratijagrāha vṛdhos takṣṇo mahātapāḥ ।। kṣudhārtaś cāttum abhyāgād viśvāmitraḥ śvajāghanīm । caṇḍālahastād ādāya dharmādharmavicakṣaṇaḥ ।।
pratigrahād yājanād vā tathaivādhyāpanād api । pratigrahaḥ pratyavaraḥ pretya viprasya garhitaḥ ।। yājanādhyāpane nityaṃ kriyete saṃskṛtātmanām । pratigrahas tu kriyate śūdrād apy antyajanmanaḥ ।।
japahomair apaity eno yājanādhyāpanaiḥ kṛtam । pratigrahanimittaṃ tu tyāgena tapasaiva ca ।। śiloñcham apy ādadīta vipro ajīvan yatas tataḥ । pratigrahāc chilaḥ śreyāṃs tato apy uñchaḥ praśasyate ।।
sīdadbhiḥ kupyam icchadbhir dhane vā pṛthivīpatiḥ । yācyaḥ syāt snātakair viprair aditsaṃs tyāgam arhati ।। akṛtaṃ ca kṛtāt kṣetrād gaur ajāvikam eva ca । hiraṇyaṃ dhānyam annaṃ ca pūrvaṃ pūrvam adoṣavat ।।
sapta vittāgamā dharmyā dāyo lābhaḥ krayo jayaḥ । prayogaḥ karmayogaś ca satpratigraha eva ca ।। vidyā śilpaṃ bhṛtiḥ sevā gorakṣyaṃ vipaṇiḥ kṛṣiḥ । dhṛtir bhaikṣaṃ kusīdaṃ ca daśa jīvanahetavaḥ ।।
brāhmaṇaḥ kṣatriyo vāpi vṛddhiṃ naiva prayojayet । kāmaṃ tu khalu dharmārthaṃ dadyāt pāpīyase alpikām ।। caturtham ādadāno api kṣatriyo bhāgam āpadi । prajā rakṣan paraṃ śaktyā kilbiṣāt pratimucyate ।।
svadharmo vijayas tasya nāhave syāt parāṅmukhaḥ । śastreṇa vaiśyān rakṣitvā dharmyam āhārayed balim ।। dhānye aṣṭamaṃ viśāṃ śulkaṃ viṃśaṃ kārṣāpaṇāvaram । karmopakaraṇāḥ śūdrāḥ kāravaḥ śilpinas tathā ।।
śūdras tu vṛttim ākāṅkṣan kṣatram ārādhayed yadi । dhaninaṃ vāpy upārādhya vaiśyaṃ śūdro jijīviṣet ।। svargārtham ubhayārthaṃ vā viprān ārādhayet tu saḥ । jātabrāhmaṇaśabdasya sā hy asya kṛtakṛtyatā ।।
viprasevaiva śūdrasya viśiṣṭaṃ karma kīrtyate । yad ato anyad dhi kurute tad bhavaty asya niṣphalam ।। prakalpyā tasya tair vṛttiḥ svakuṭumbād yathārhataḥ । śaktiṃ cāvekṣya dākṣyaṃ ca bhṛtyānāṃ ca parigraham ।।
ucchiṣṭam annaṃ dātavyaṃ jīrṇāni vasanāni ca । pulākāś caiva dhānyānāṃ jīrṇāś caiva paricchadāḥ ।। na śūdre pātakaṃ kiṃ cin na ca saṃskāram arhati । nāsyādhikāro dharme asti na dharmāt pratiṣedhanam ।।
dharmepsavas tu dharmajñāḥ satāṃ vṛttam anuṣṭhitāḥ । mantravarjyaṃ na duṣyanti praśaṃsāṃ prāpnuvanti ca ।। yathā yathā hi sadvṛttam ātiṣṭhaty anasūyakaḥ । tathā tathemaṃ cāmuṃ ca lokaṃ prāpnoty aninditaḥ ।।
śaktenāpi hi śūdreṇa na kāryo dhanasaṃcayaḥ । śūdro hi dhanam āsādya brāhmaṇān eva bādhate ।। ete caturṇāṃ varṇānām āpaddharmāḥ prakīrtitāḥ । yān samyag anutiṣṭhanto vrajanti paramaṃ gatim ।।
eṣa dharmavidhiḥ kṛtsnaś cāturvarṇyasya kīrtitaḥ । ataḥ paraṃ pravakṣyāmi prāyaścittavidhiṃ śubham ।। sāntānikaṃ yakṣyamāṇam adhvagaṃ sārvavedasam । gurvarthaṃ pitṛmātrarthaṃ svādhyāyārthy upatāpinaḥ ।।
na vai tān snātakān vidyād brāhmaṇān dharmabhikṣukān । niḥsvebhyo deyam etebhyo dānaṃ vidyāviśeṣataḥ ।। etebhyo hi dvijāgryebhyo deyam annaṃ sadakṣiṇam । itarebhyo bahirvedi kṛtānnaṃ deyam ucyate ।।
sarvaratnāni rājā tu yathārhaṃ pratipādayet । brāhmaṇān vedaviduṣo yajñārthaṃ caiva dakṣiṇām ।। kṛtadāro aparān dārān bhikṣitvā yo adhigacchati । ratimātraṃ phalaṃ tasya dravyadātus tu saṃtatiḥ ।।
dhanāni tu yathāśakti vipreṣu pratipādayet । vedavitsu vivikteṣu pretya svargaṃ samaśnute ।। yasya traivārṣikaṃ bhaktaṃ paryāptaṃ bhṛtyavṛttaye । adhikaṃ vāpi vidyeta sa somaṃ pātum arhati ।।
ataḥ svalpīyasi dravye yaḥ somaṃ pibati dvijaḥ । sa pītasomapūrvo api na tasyāpnoti tatphalam ।। śaktaḥ parajane dātā svajane duḥkhajīvini । madhvāpāto viṣāsvādaḥ sa dharmapratirūpakaḥ ।।
bhṛtyānām uparodhena yat karoty aurdhvadehikam । tad bhavaty asukhodarkaṃ jīvataś ca mṛtasya ca ।। yajñaś cet pratiruddhaḥ syād ekenāṅgena yajvanaḥ । brāhmaṇasya viśeṣena dhārmike sati rājani ।।
yo vaiśyaḥ syād bahupaśur hīnakratur asomapaḥ । kuṭumbāt tasya tad dravyam āhared yajñasiddhaye ।। āharet trīṇi vā dve vā kāmaṃ śūdrasya veśmanaḥ । na hi śūdrasya yajñeṣu kaś cid asti parigrahaḥ ।।
yo anāhitāgniḥ śatagur ayajvā ca sahasraguḥ । tayor api kuṭumbābhyām āhared avicārayan ।। ādānanityāc cādātur āhared aprayacchataḥ । tathā yaśo asya prathate dharmaś caiva pravardhate ।।
tathāaiva saptame bhakte bhaktāni ṣaḍ anaśnatā । aśvastanavidhānena hartavyaṃ hīnakarmaṇaḥ ।। khalāt kṣetrād agārād vā yato vāpy upalabhyate । ākhyātavyaṃ tu tat tasmai pṛcchate yadi pṛcchati ।।
brāhmaṇasvaṃ na hartavyaṃ kṣatriyeṇa kadā cana । dasyuniṣkriyayos tu svam ajīvan hartum arhati ।। yo asādhubhyo artham ādāya sādhubhyaḥ saṃprayacchati । sa kṛtvā plavam ātmānaṃ saṃtārayati tāv ubhau ।।
yad dhanaṃ yajñaśīlānāṃ devasvaṃ tad vidur budhāḥ । ayajvanāṃ tu yad vittam āsurasvaṃ tad ucyate ।। na tasmin dhārayed daṇḍaṃ dhārmikaḥ pṛthivīpatiḥ । kṣatriyasya hi bāliśyād brāhmaṇaḥ sīdati kṣudhā ।।
tasya bhṛtyajanaṃ jñātvā svakuṭumbān mahīpatiḥ । śrutaśīle ca vijñāya vṛttiṃ dharmyāṃ prakalpayet ।। kalpayitvāsya vṛttiṃ ca rakṣed enaṃ samantataḥ । rājā hi dharmaṣaḍbhāgaṃ tasmāt prāpnoti rakṣitāt ।।
na yajñārthaṃ dhanaṃ śūdrād vipro bhikṣeta karhi cit । yajamāno hi bhikṣitvā caṇḍālaḥ pretya jāyate ।। yājñārtham arthaṃ bhikṣitvā yo na sarvaṃ prayacchati । sa yāti bhāsatāṃ vipraḥ kākatāṃ vā śataṃ samāḥ ।।
devasvaṃ brāhmaṇasvaṃ vā lobhenopahinasti yaḥ । sa pāpātmā pare loke gṛdhrocchiṣṭena jīvati ।। iṣṭiṃ vaiśvānarīṃ nityaṃ nirvaped abdaparyaye । kḷptānāṃ paśusomānāṃ niṣkṛtyartham asaṃbhave ।।
āpatkalpena yo dharmaṃ kurute anāpadi dvijaḥ । sa nāpnoti phalaṃ tasya paratreti vicāritam ।। viśvaiś ca devaiḥ sādhyaiś ca brāhmaṇaiś ca maharṣibhiḥ । āpatsu maraṇād bhītair vidheḥ pratinidhiḥ kṛtaḥ ।।
prabhuḥ prathamakalpasya yo anukalpena vartate । na sāṃparāyikaṃ tasya durmater vidyate phalam ।। na brāhmaṇo vedayeta kiṃ cid rājani dharmavit । svavīryeṇaiva tāñ śiṣyān mānavān apakāriṇaḥ ।।
svavīryād rājavīryāc ca svavīryaṃ balavattaram । tasmāt svenaiva vīryeṇa nigṛhṇīyād arīn dvijaḥ ।। śrutīr atharvāṅgirasīḥ kuryād ity avicārayan । vākśastraṃ vai brāhmaṇasya tena hanyād arīn dvijaḥ ।।
kṣatriyo bāhuvīryeṇa tared āpadam ātmanaḥ । dhanena vaiśyaśūdrau tu japahomair dvijottamaḥ ।। vidhātā śāsitā vaktā maitro brāhmaṇa ucyate । tasmai nākuśalaṃ brūyān na śuṣkāṃ giram īrayet ।।
na vai kanyā na yuvatir nālpavidyo na bāliśaḥ । hotā syād agnihotrasya nārto nāsaṃskṛtas tathā ।। narake hi patanty ete juhvantaḥ sa ca yasya tat । tasmād vaitānakuśalo hotā syād vedapāragaḥ ।।
prājāpatyam adattvāśvam agnyādheyasya dakṣiṇām । anāhitāgnir bhavati brāhmaṇo vibhave sati ।। puṇyāny anyāni kurvīta śraddadhāno jitendriyaḥ । na tv alpadakṣiṇair yajñair yajeteha kathaṃ cana ।।
indriyāṇi yaśaḥ svargam āyuḥ kīrtiṃ prajāḥ paśūn । hanty alpadakṣiṇo yajñas tasmān nālpadhano yajet ।। agnihotry apavidhyāgnīn brāhmaṇaḥ kāmakārataḥ । cāndrāyaṇaṃ caren māsaṃ vīrahatyāsamaṃ hi tat ।।
ye śūdrād adhigamyārtham agnihotram upāsate । ṛtvijas te hi śūdrāṇāṃ brahmavādiṣu garhitāḥ ।। teṣāṃ satatam ajñānāṃ vṛṣalāgnyupasevinām । padā mastakam ākramya dātā durgāṇi saṃtaret ।।
akurvan vihitaṃ karma ninditaṃ ca samācaran । prasaktaś cendriyārtheṣu prāyaścittīyate naraḥ ।। akāmataḥ kṛte pāpe prāyaścittaṃ vidur budhāḥ । kāmakārakṛte apy āhur eke śrutinidarśanāt ।।
akāmataḥ kṛtaṃ pāpaṃ vedābhyāsena śudhyati । kāmatas tu kṛtaṃ mohāt prāyaścittaiḥ pṛthagvidhaiḥ ।। prāyaścittīyatāṃ prāpya daivāt pūrvakṛtena vā । na saṃsargaṃ vrajet sadbhiḥ prāyaścitte akṛte dvijaḥ ।।
iha duścaritaiḥ ke cit ke cit pūrvakṛtais tathā । prāpnuvanti durātmāno narā rūpaviparyayam ।। suvarṇacauraḥ kaunakhyaṃ surāpaḥ śyāvadantatām । brahmahā kṣayarogitvaṃ dauścarmyaṃ gurutalpagaḥ ।।
piśunaḥ pautināsikyaṃ sūcakaḥ pūtivaktratām । dhānyacauro aṅgahīnatvam ātiraikyaṃ tu miśrakaḥ ।। annahartāmayāvitvaṃ maukyaṃ vāgapahārakaḥ । vastrāpahārakaḥ śvaitryaṃ paṅgutām aśvahārakaḥ ।।
evaṃ karmaviśeṣeṇa jāyante sadvigarhitāḥ । jaḍamūkāndhabadhirā vikṛtākṛtayas tathā ।। caritavyam ato nityaṃ prāyaścittaṃ viśuddhaye । nindyair hi lakṣaṇair yuktā jāyante aniṣkṛtainasaḥ ।।
brahmahatyā surāpānaṃ steyaṃ gurvaṅganāgamaḥ । mahānti pātakāny āhuḥ saṃsargaś cāpi taiḥ saha ।। anṛtaṃ ca samutkarṣe rājagāmi ca paiśunam । guroś cālīkanirbandhaḥ samāni brahmahatyayā ।।
brahmojjhatā vedanindā kauṭasākṣyaṃ suhṛdvadhaḥ । garhitānādyayor jagdhiḥ surāpānasamāni ṣaṭ ।। nikṣepasyāpaharaṇaṃ narāśvarajatasya ca । bhūmivajramaṇīnāṃ ca rukmasteyasamaṃ smṛtam ।।
retaḥsekaḥ svayonīṣu kumārīṣv antyajāsu ca । sakhyuḥ putrasya ca strīṣu gurutalpasamaṃ viduḥ ।। govadho ayājyasaṃyājyaṃ pāradāryātmavikrayaḥ । gurumātṛpitṛtyāgaḥ svādhyāyāgnyoḥ sutasya ca ।।
parivittitānuje anūḍhe parivedanam eva ca । tayor dānaṃ ca kanyāyās tayor eva ca yājanam ।। kanyāyā dūṣaṇaṃ caiva vārdhuṣyaṃ vratalopanam । taḍāgārāmadārāṇām apatyasya ca vikrayaḥ ।।
vrātyatā bāndhavatyāgo bhṛtyādhyāpanam eva ca । bhṛtyā cādhyayanādānam apaṇyānāṃ ca vikrayaḥ ।। sarvākāreṣv adhīkāro mahāyantrapravartanam । hiṃsauṣadhīnāṃ stryājīvo abhicāro mūlakarma ca ।।
indhanārtham aśuṣkāṇāṃ drumāṇām avapātanam । ātmārthaṃ ca kriyārambho ninditānnādanaṃ tathā ।। anāhitāgnitā steyam ṛṇānām anapakriyā । asacchāṣṭrādhigamanaṃ kauśīlavyasya ca kriyā ।।
dhānyakupyapaśusteyaṃ madyapastrīniṣevaṇam । strīśūdraviṭkṣatravadho nāstikyaṃ copapātakam ।। brāhmaṇasya rujaḥ kṛtvā ghrātir aghreyamadyayoḥ । jaihmyaṃ ca maithunaṃ puṃsi jātibhraṃśakaraṃ smṛtam ।।
kharāśvoṣṭramṛgebhānām ajāvikavadhas tathā । saṃkarīkaraṇaṃ jñeyaṃ mīnāhimahiṣasya ca ।। ninditebhyo dhanādānaṃ vāṇijyaṃ śūdrasevanam । apātrīkaraṇaṃ jñeyam asatyasya ca bhāṣaṇam ।।
kṛmikīṭavayohatyā madyānugatabhojanam । phalaidhaḥkusumasteyam adhairyaṃ ca malāvaham ।। etāny enāṃsi sarvāṇi yathoktāni pṛthak pṛthak । yair yair vratair apohyante tāni samyaṅ nibodhata ।।
brahmahā dvādaśa samāḥ kuṭīṃ kṛtvā vane vaset । bhaikṣāśy ātmaviśuddhyarthaṃ kṛtvā śavaśiro dhvajam ।। lakṣyaṃ śastrabhṛtāṃ vā syād viduṣām icchayātmanaḥ । prāsyed ātmānam agnau vā samiddhe trir avākśirāḥ ।।
yajeta vāśvamedhena svarjitā gosavena vā । abhijidviśvajidbhyāṃ vā trivṛtāgniṣṭutāpi vā ।। japan vānyatamaṃ vedaṃ yojanānāṃ śataṃ vrajet । brahmahatyāpanodāya mitabhuṅ niyatendriyaḥ ।।
sarvasvaṃ vedaviduṣe brāhmaṇāyopapādayet । dhanaṃ hi jīvanāyālaṃ gṛhaṃ vā saparicchadam ।। haviṣyabhug vānusaret pratisrotaḥ sarasvatīm । japed vā niyatāhāras trir vai vedasya saṃhitām ।।
kṛtavāpano nivased grāmānte govraje api vā । āśrame vṛkṣamūle vā gobrāhmaṇahite rataḥ ।। brāhmaṇārthe gavārthe vā sadyaḥ prāṇān parityajet । mucyate brahmahatyāyā goptā gor brāhmaṇasya ca ।।
trivāraṃ pratiroddhā vā sarvasvam avajitya vā । viprasya tannimitte vā prāṇālābhe vimucyate ।। evaṃ dṛḍhavrato nityaṃ brahmacārī samāhitaḥ । samāpte dvādaśe varṣe brahmahatyāṃ vyapohati ।।
śiṣṭvā vā bhūmidevānāṃ naradevasamāgame । svam eno avabhṛthasnāto hayamedhe vimucyate ।। dharmasya brāhmaṇo mūlam agraṃ rājanya ucyate । tasmāt samāgame teṣām eno vikhyāpya śudhyati ।।
brahmaṇaḥ saṃbhavenaiva devānām api daivatam । pramāṇaṃ caiva lokasya brahmātraiva hi kāraṇam ।। teṣāṃ vedavido brūyus trayo apy enaḥ suniṣkṛtim । sā teṣāṃ pāvanāya syāt pavitrā viduṣāṃ hi vāk ।।
ato anyatamam āsthāya vidhiṃ vipraḥ samāhitaḥ । brahmahatyākṛtaṃ pāpaṃ vyapohaty ātmavattayā ।। hatvā garbham avijñātam etad eva vrataṃ caret । rājanyavaiśyau cejānāv ātreyīm eva ca striyam ।।
uktvā caivānṛtaṃ sākṣye pratirudhya guruṃ tathā । apahṛtya ca niḥkṣepaṃ kṛtvā ca strīsuhṛdvadham ।। iyaṃ viśuddhir uditā pramāpyākāmato dvijam । kāmato brāhmaṇavadhe niṣkṛtir na vidhīyate ।।
surāṃ pītvā dvijo mohād agnivarṇāṃ surāṃ pibet । tayā sa kāye nirdagdhe mucyate kilbiṣāt tataḥ ।। gomūtram agnivarṇaṃ vā pibed udakam eva vā । payo ghṛtaṃ vā maraṇād gośakṛdrasam eva vā ।।
kaṇān vā bhakṣayed abdaṃ piṇyākaṃ vā sakṛn niśi । surāpānāpanuttyarthaṃ vālavāsā jaṭī dhvajī ।। surā vai malam annānāṃ pāpmā ca malam ucyate । tasmād brāhmaṇarājanyau vaiśyaś ca na surāṃ pibet ।।
gauḍī paiṣṭī ca mādhvī ca vijñeyā trividhā surā । yathaivaikā tathā sarvā na pātavyā dvijottamaiḥ ।। yakṣarakṣaḥpiśācānnaṃ madyaṃ māṃsaṃ surāsavam । tad brāhmaṇena nāttavyaṃ devānām aśnatā haviḥ ।।
amedhye vā paten matto vaidikaṃ vāpy udāharet । akāryam anyat kuryād vā brāhmaṇo madamohitaḥ ।। yasya kāyagataṃ brahma madyenāplāvyate sakṛt । tasya vyapaiti brāhmaṇyaṃ śūdratvaṃ ca sa gacchati ।।
eṣā vicitrābhihitā surāpānasya niṣkṛtiḥ । ata ūrdhvaṃ pravakṣyāmi suvarṇasteyaniṣkṛtim ।। suvarṇasteyakṛd vipro rājānam abhigamya tu । svakarma khyāpayan brūyān māṃ bhavān anuśāstv iti ।।
gṛhītvā musalaṃ rājā sakṛd dhanyāt tu taṃ svayam । vadhena śudhyati steno brāhmaṇas tapasaiva tu ।। tapasāpanunutsus tu suvarṇasteyajaṃ malam । cīravāsā dvijo araṇye cared brahmahaṇo vratam ।।
etair vratair apoheta pāpaṃ steyakṛtaṃ dvijaḥ । gurustrīgamanīyaṃ tu vratair ebhir apānudet ।। gurutalpy abhibhāṣyainas tapte svapyād ayomaye । sūrmīṃ jvalantīṃ svāśliṣyen mṛtyunā sa viśudhyati ।।
svayaṃ vā śiṣṇavṛṣaṇāv utkṛtyādhāya cāñjalau । nairṛtīṃ diśam ātiṣṭhed ā nipātād ajihmagaḥ ।। khaṭvāṅgī cīravāsā vā śmaśrulo vijane vane । prājāpatyaṃ caret kṛcchram abdam ekaṃ samāhitaḥ ।।
cāndrāyaṇaṃ vā trīn māsān abhyasyen niyatendriyaḥ । haviṣyeṇa yavāgvā vā gurutalpāpanuttaye ।। etair vratair apoheyur mahāpātakino malam । upapātakinas tv evam ebhir nānāvidhair vrataiḥ ।।
upapātakasaṃyukto goghno māsaṃ yavān pibet । kṛtavāpo vased goṣṭhe carmaṇā tena saṃvṛtaḥ ।। caturthakālam aśnīyād akṣāralavaṇaṃ mitam । gomūtreṇācaret snānaṃ dvau māsau niyatendriyaḥ ।।
divānugacched gās tās tu tiṣṭhann ūrdhvaṃ rajaḥ pibet । śuśrūṣitvā namaskṛtya rātrau vīrāsanaṃ vaset ।। tiṣṭhantīṣv anutiṣṭhet tu vrajantīṣv apy anuvrajet । āsīnāsu tathāsīno niyato vītamatsaraḥ ।।
āturām abhiśastāṃ vā cauravyāghrādibhir bhayaiḥ । patitāṃ paṅkalagnaṃ vā sarvopāyair vimocayet ।। uṣṇe varṣati śīte vā mārute vāti vā bhṛśam । na kurvītātmanas trāṇaṃ gor akṛtvā tu śaktitaḥ ।।
ātmano yadi vānyeṣāṃ gṛhe kṣetre atha vā khale । bhakṣayantīṃ na kathayet pibantaṃ caiva vatsakam ।। anena vidhinā yas tu goghno gām anugacchati । sa gohatyākṛtaṃ pāpaṃ tribhir māsair vyapohati ।।
vṛṣabhaikādaśā gāś ca dadyāt sucaritavrataḥ । avidyamāne sarvasvaṃ vedavidbhyo nivedayet ।। etad eva vrataṃ kuryur upapātakino dvijāḥ । avakīrṇivarjyaṃ śuddhyarthaṃ cāndrāyaṇam athāpi vā ।।
avakīrṇī tu kāṇena gardabhena catuṣpathe । pākayajñavidhānena yajeta nirṛtiṃ niśi ।। hutvāgnau vidhivad dhomān antataś ca samety ṛcā । vātendraguruvahnīnāṃ juhuyāt sarpiṣāhutīḥ ।।
kāmato retasaḥ sekaṃ vratasthasya dvijanmanaḥ । atikramaṃ vratasyāhur dharmajñā brahmavādinaḥ ।। mārutaṃ puruhūtaṃ ca guruṃ pāvakam eva ca । caturo vratino abhyeti brāhmaṃ tejo avakīrṇinaḥ ।।
etasminn enasi prāpte vasitvā gardabhājinam । saptāgārāṃś cared bhaikṣaṃ svakarma parikīrtayan ।। tebhyo labdhena bhaikṣeṇa vartayann ekakālikam । upaspṛśaṃs triṣavaṇaṃ tv abdena sa viśudhyati ।।
jātibhraṃśakaraṃ karma kṛtvānyatamam icchayā । caret sāṃtapanaṃ kṛcchraṃ prājāpatyam anicchayā ।। saṃkarāpātrakṛtyāsu māsaṃ śodhanam aindavam । malinīkaraṇīyeṣu taptaḥ syād yāvakais tryaham ।।
turīyo brahmahatyāyāḥ kṣatriyasya vadhe smṛtaḥ । vaiśye aṣṭamāṃśo vṛttasthe śūdre jñeyas tu ṣoḍaśaḥ ।। akāmatas tu rājanyaṃ vinipātya dvijottamaḥ । vṛṣabhaikasahasrā gā dadyāt sucaritavrataḥ ।।
tryabdaṃ cared vā niyato jaṭī brahmahaṇo vratam । vasan dūratare grāmād vṛkṣamūlaniketanaḥ ।। etad eva cared abdaṃ prāyaścittaṃ dvijottamaḥ । pramāpya vaiśyaṃ vṛttasthaṃ dadyāc caikaśataṃ gavām ।।
etad eva vrataṃ kṛtsnaṃ ṣaṇmāsāñ śūdrahā caret । vṛṣabhaikādaśā vāpi dadyād viprāya gāḥ sitāḥ ।। mārjāranakulau hatvā cāṣaṃ maṇḍūkam eva ca । śvagodholūkakākāṃś ca śūdrahatyāvrataṃ caret ।।
payaḥ pibet trirātraṃ vā yojanaṃ vādhvano vrajet । upaspṛśet sravantyāṃ vā sūktaṃ vābdaivataṃ japet ।। abhriṃ kārṣṇāyasīṃ dadyāt sarpaṃ hatvā dvijottamaḥ । palālabhārakaṃ ṣaṇḍhe saisakaṃ caikamāṣakam ।।
ghṛtakumbhaṃ varāhe tu tiladroṇaṃ tu tittirau । śuke dvihāyanaṃ vatsaṃ krauñcaṃ hatvā trihāyanam ।। hatvā haṃsaṃ balākāṃ ca bakaṃ barhiṇam eva ca । vānaraṃ śyenabhāsau ca sparśayed brāhmaṇāya gām ।।
vāso dadyād dhayaṃ hatvā pañca nīlān vṛṣān gajam । ajameṣāv anaḍvāhaṃ kharaṃ hatvaikahāyanam ।। kravyādāṃs tu mṛgān hatvā dhenuṃ dadyāt payasvinīm । akravyādān vatsatarīm uṣṭraṃ hatvā tu kṛṣṇalam ।।
jīnakārmukabastāvīn pṛthag dadyād viśuddhaye । caturṇām api varṇānāṃ nārīr hatvānavasthitāḥ ।। dānena vadhanirṇekaṃ sarpādīnām aśaknuvan । ekaikaśaś caret kṛcchraṃ dvijaḥ pāpāpanuttaye ।।
asthimatāṃ tu sattvānāṃ sahasrasya pramāpaṇe । pūrṇe cānasy anasthnāṃ tu śūdrahatyāvrataṃ caret ।। kiṃ cid eva tu viprāya dadyād asthimatāṃ vadhe । anasthnāṃ caiva hiṃsāyāṃ prāṇāyāmena śudhyati ।।
phaladānāṃ tu vṛkṣāṇāṃ chedane japyam ṛkśatam । gulmavallīlatānāṃ ca puṣpitānāṃ ca vīrudhām ।। annādyajānāṃ sattvānāṃ rasajānāṃ ca sarvaśaḥ । phalapuṣpodbhavānāṃ ca ghṛtaprāśo viśodhanam ।।
kṛṣṭajānām oṣadhīnāṃ jātānāṃ ca svayaṃ vane । vṛthālambhe anugacched gāṃ dinam ekaṃ payovrataḥ ।। etair vratair apohyaṃ syād eno hiṃsāsamudbhavam । jñānājñānakṛtaṃ kṛtsnaṃ śṛṇutānādyabhakṣaṇe ।।
ajñānād vāruṇīṃ pītvā saṃskāreṇaiva śudhyati । matipūrvam anirdeśyaṃ prāṇāntikam iti sthitiḥ ।। apaḥ surābhājanasthā madyabhāṇḍasthitās tathā । pañcarātraṃ pibet pītvā śaṅkhapuṣpīśṛtaṃ payaḥ ।।
spṛṣṭva dattvā ca madirāṃ vidhivat pratigṛhya ca । śūdrocchiṣṭāś ca pītvāpaḥ kuśavāri pibet tryaham ।। brāhmaṇas tu surāpasya gandham āghrāya somapaḥ । prāṇān apsu trir āyamya ghṛtaṃ prāśya viśudhyati ।।
ajñānāt prāśya viṇmūtraṃ surāsaṃspṛṣṭam eva ca । punaḥ saṃskāram arhanti trayo varṇā dvijātayaḥ ।। vapanaṃ mekhalā daṇḍo bhaikṣacaryā vratāni ca । nivartante dvijātīnāṃ punaḥsaṃskārakarmaṇi ।।
abhojyānāṃ tu bhuktvānnaṃ strīśūdrocchiṣṭam eva ca । jagdhvā māṃsam abhakṣyaṃ ca saptarātraṃ yavān pibet ।। śuktāni ca kaṣāyāṃś ca pītvā medhyāny api dvijaḥ । tāvad bhavaty aprayato yāvat tan na vrajaty adhaḥ ।।
viḍvarāhakharoṣṭrāṇāṃ gomāyoḥ kapikākayoḥ । prāśya mūtrapurīṣāṇi dvijaś cāndrāyaṇaṃ caret ।। śuṣkāṇi bhuktvā māṃsāni bhaumāni kavakāni ca । ajñātaṃ caiva sūnāstham etad eva vrataṃ caret ।।
kravyādasūkaroṣṭrāṇāṃ kukkuṭānāṃ ca bhakṣaṇe । narakākakharāṇāṃ ca taptakṛcchraṃ viśodhanam ।। māsikānnaṃ tu yo aśnīyād asamāvartako dvijaḥ । sa trīṇy ahāny upavased ekāhaṃ codake vaset ।।
brahmacārī tu yo aśnīyān madhu māṃsaṃ kathaṃ cana । sa kṛtvā prākṛtaṃ kṛcchraṃ vrataśeṣaṃ samāpayet ।। biḍālakākākhūcchiṣṭaṃ jagdhvā śvanakulasya ca । keśakīṭāvapannaṃ ca pibed brahmasuvarcalām ।।
abhojyam annaṃ nāttavyam ātmanaḥ śuddhim icchatā । ajñānabhuktaṃ tūttāryaṃ śodhyaṃ vāpy āśu śodhanaiḥ ।। eṣo anādyādanasyokto vratānāṃ vividho vidhiḥ । steyadoṣāpahartṝṇāṃ vratānāṃ śrūyatāṃ vidhiḥ ।।
dhānyānnadhanacauryāṇi kṛtvā kāmād dvijottamaḥ । svajātīyagṛhād eva kṛcchrābdena viśudhyati ।। manuṣyāṇāṃ tu haraṇe strīṇāṃ kṣetragṛhasya ca । kūpavāpījalānāṃ ca śuddhiś cāndrāyaṇaṃ smṛtam ।।
dravyāṇām alpasārāṇāṃ steyaṃ kṛtvānyaveśmataḥ । caret sāṃtapanaṃ kṛcchraṃ tan niryāty ātmaśuddhaye ।। bhakṣyabhojyāpaharaṇe yānaśayyāsanasya ca । puṣpamūlaphalānāṃ ca pañcagavyaṃ viśodhanam ।।
tṛṇakāṣṭhadrumāṇāṃ ca śuṣkānnasya guḍasya ca । celacarmāmiṣāṇāṃ ca trirātraṃ syād abhojanam ।। maṇimuktāpravālānāṃ tāmrasya rajatasya ca । ayaḥkāṃsyopalānāṃ ca dvādaśāhaṃ kaṇānnatā ।।
kārpāsakīṭajorṇānāṃ dviśaphaikaśaphasya ca । pakṣigandhauṣadhīnāṃ ca rajjvāś caiva tryahaṃ payaḥ ।। etair vratair apoheta pāpaṃ steyakṛtaṃ dvijaḥ । agamyāgamanīyaṃ tu vratair ebhir apānudet ।।
gurutalpavrataṃ kuryād retaḥ siktvā svayoniṣu । sakhyuḥ putrasya ca strīṣu kumārīṣv antyajāsu ca ।। paitṛsvaseyīṃ bhaginīṃ svasrīyāṃ mātur eva ca । mātuś ca bhrātus tanayāṃ gatvā cāndrāyaṇaṃ caret ।।
etās tisras tu bhāryārthe nopayacchet tu buddhimān । jñātitvenānupeyās tāḥ patati hy upayann adhaḥ ।। amānuṣīṣū puruṣa udakyāyām ayoniṣu । retaḥ siktvā jale caiva kṛcchraṃ sāṃtapanaṃ caret ।।
maithunaṃ tu samāsevya puṃsi yoṣiti vā dvijaḥ । goyāne apsu divā caiva savāsāḥ snānam ācaret ।। caṇḍālāntyastriyo gatvā bhuktvā ca pratigṛhya ca । pataty ajñānato vipro jñānāt sāmyaṃ tu gacchati ।।
vipraduṣṭāṃ striyaṃ bhartā nirundhyād ekaveśmani । yat puṃsaḥ paradāreṣu tac caināṃ cārayed vratam ।। sā cet punaḥ praduṣyet tu sadṛśenopamantritā । kṛcchraṃ cāndrāyaṇaṃ caiva tad asyāḥ pāvanaṃ smṛtam ।।
yat karoty ekarātreṇa vṛṣalīsevanād dvijaḥ । tad bhaikṣabhug japan nityaṃ tribhir varṣair vyapohati ।। eṣā pāpakṛtām uktā caturṇām api niṣkṛtiḥ । patitaiḥ saṃprayuktānām imāḥ śṛṇuta niṣkṛtīḥ ।।
saṃvatsareṇa patati patitena sahācaran । yājanādhyāpanād yaunān na tu yānāsanāśanāt ।। yo yena patitenaiṣāṃ saṃsargaṃ yāti mānavaḥ । sa tasyaiva vrataṃ kuryāt tatsaṃsargaviśuddhaye ।।
patitasyodakaṃ kāryaṃ sapiṇḍair bāndhavair bahiḥ । nindite ahani sāyāhne jñātirtviggurusaṃnidhau ।। dāsī ghaṭam apāṃ pūrṇaṃ paryasyet pretavat padā । ahorātram upāsīrann aśaucaṃ bāndhavaiḥ saha ।।
nivarteraṃś ca tasmāt tu saṃbhāṣaṇasahāsane । dāyādyasya pradānaṃ ca yātrā caiva hi laukikī ।। jyeṣṭhatā ca nivarteta jyeṣṭhāvāpyaṃ ca yad dhanam । jyeṣṭhāṃśaṃ prāpnuyāc cāsya yavīyān guṇato adhikaḥ ।।
prāyaścitte tu carite pūrṇakumbham apāṃ navam । tenaiva sārdhaṃ prāsyeyuḥ snātvā puṇye jalāśaye ।। sa tv apsu taṃ ghaṭaṃ prāsya praviśya bhavanaṃ svakam । sarvāṇi jñātikāryāṇi yathāpūrvaṃ samācaret ।।
etad eva vidhiṃ kuryād yoṣitsu patitāsv api । vastrānnapānaṃ deyaṃ tu vaseyuś ca gṛhāntike ।। enasvibhir anirṇiktair nārthaṃ kiṃ cit sahācaret । kṛtanirṇejanāṃś caiva na jugupseta karhi cit ।।
bālaghnāṃś ca kṛtaghnāṃś ca viśuddhān api dharmataḥ । śaraṇāgatahantṝṃś ca strīhantṝṃś ca na saṃvaset ।। yeṣāṃ dvijānāṃ sāvitrī nānūcyeta yathāvidhi । tāṃś cārayitvā trīn kṛcchrān yathāvidhy upanāyayet ।।
prāyaścittaṃ cikīrṣanti vikarmasthās tu ye dvijāḥ । brahmaṇā ca parityaktās teṣām apy etad ādiśet ।। yad garhitenārjayanti karmaṇā brāhmaṇā dhanam । tasyotsargeṇa śudhyanti japyena tapasaiva ca ।।
japitvā trīṇi sāvitryāḥ sahasrāṇi samāhitaḥ । māsaṃ goṣṭhe payaḥ pītvā mucyate asatpratigrahāt ।। upavāsakṛśaṃ taṃ tu govrajāt punar āgatam । praṇataṃ prati pṛccheyuḥ sāmyaṃ saumyecchasīti kim ।।
satyam uktvā tu vipreṣu vikired yavasaṃ gavām । gobhiḥ pravartite tīrthe kuryus tasya parigraham ।। vrātyānāṃ yājanaṃ kṛtvā pareṣām antyakarma ca । abhicāram ahīnaṃ ca tribhiḥ kṛcchrair vyapohati ।।
śaraṇāgataṃ parityajya vedaṃ viplāvya ca dvijaḥ । saṃvatsaraṃ yavāhāras tat pāpam apasedhati ।। śvaśṛgālakharair daṣṭo grāmyaiḥ kravyādbhir eva ca । narāśvoṣṭravarāhaiś ca prāṇāyāmena śudhyati ।।
ṣaṣṭhānnakālatā māsaṃ saṃhitājapa eva vā । homāś ca sakalā nityam apāṅktyānāṃ viśodhanam ।। uṣṭrayānaṃ samāruhya kharayānaṃ tu kāmataḥ । snātvā tu vipro digvāsāḥ prāṇāyāmena śudhyati ।।
vinādbhir apsu vāpy ārtaḥ śārīraṃ saṃniṣevya ca । sacailo bahir āplutya gām ālabhya viśudhyati ।। vedoditānāṃ nityānāṃ karmaṇāṃ samatikrame । snātakavratalope ca prāyaścittam abhojanam ।।
huṅkāraṃ brāhmaṇasyoktvā tvamkāraṃ ca garīyasaḥ । snātvānaśnann ahaḥ śeṣam abhivādya prasādayet ।। tāḍayitvā tṛṇenāpi kaṇṭhe vābadhya vāsasā । vivāde vā vinirjitya praṇipatya prasādayet ।।
avagūrya tv abdaśataṃ sahasram abhihatya ca । jighāṃsayā brāhmaṇasya narakaṃ pratipadyate ।। śoṇitaṃ yāvataḥ pāṃsūn saṃgṛhṇāti mahītale । tāvanty abdasahasrāṇi tatkartā narake vaset ।।
avagūrya caret kṛcchram atikṛcchraṃ nipātane । kṛcchrātikṛcchrau kurvīta viprasyotpādya śoṇitam ।। anuktaniṣkṛtīnāṃ tu pāpānām apanuttaye । śaktiṃ cāvekṣya pāpaṃ ca prāyaścittaṃ prakalpayet ।।
yair abhyupāyair enāṃsi mānavo vyapakarṣati । tān vo abhyupāyān vakṣyāmi devarṣipitṛsevitān ।। tryahaṃ prātas tryahaṃ sāyaṃ tryaham adyād ayācitam । tryahaṃ paraṃ ca nāśnīyāt prājāpatyaṃ caran dvijaḥ ।।
gomūtraṃ gomayaṃ kṣīraṃ dadhi sarpiḥ kuśodakam । ekarātropavāsaś ca kṛcchraṃ sāṃtapanaṃ smṛtam ।। ekaikaṃ grāsam aśnīyāt tryahāṇi trīṇi pūrvavat । tryahaṃ copavased antyam atikṛcchraṃ caran dvijaḥ ।।
taptakṛcchraṃ caran vipro jalakṣīraghṛtānilān । pratitryahaṃ pibed uṣṇān sakṛtsnāyī samāhitaḥ ।। yatātmano apramattasya dvādaśāham abhojanam । parāko nāma kṛcchro ayaṃ sarvapāpāpanodanaḥ ।।
ekaikaṃ hrāsayet piṇḍaṃ kṛṣṇe śukle ca vardhayet । upaspṛśaṃs triṣavaṇam etac cāṇdrāyaṇaṃ smṛtam ।। etam eva vidhiṃ kṛtsnam ācared yavamadhyame । śuklapakṣādiniyataś caraṃś cāndrāyaṇaṃ vratam ।।
aṣṭāv aṣṭau samaśnīyāt piṇḍān madhyaṃdine sthite । niyatātmā haviṣyāśī yaticāndrāyaṇaṃ caran ।। caturaḥ prātar aśnīyāt piṇḍān vipraḥ samāhitaḥ । caturo astam ite sūrye śiśucāndrāyaṇaṃ smṛtam ।।
yathā kathaṃ cit piṇḍānāṃ tisro aśītīḥ samāhitaḥ । māsenāśnan haviṣyasya candrasyaiti salokatām ।। etad rudrās tathādityā vasavaś cācaran vratam । sarvākuśalamokṣāya marutaś ca maharṣibhiḥ ।।
mahāvyāhṛtibhir homaḥ kartavyaḥ svayam anvaham । ahiṃsā satyam akrodham ārjavaṃ ca samācaret ।। trir ahnas trir niśāyāṃ ca savāsā jalam āviśet । strīśūdrapatitāṃś caiva nābhibhāṣeta karhi cit ।।
sthānāsanābhyāṃ vihared aśakto adhaḥ śayīta vā । brahmacārī vratī ca syād gurudevadvijārcakaḥ ।। sāvitrīṃ ca japen nityaṃ pavitrāṇi ca śaktitaḥ । sarveṣv eva vrateṣv evaṃ prāyaścittārtham ādṛtaḥ ।।
etair dvijātayaḥ śodhyā vratair āviṣkṛtainasaḥ । anāviṣkṛtapāpāṃs tu mantrair homaiś ca śodhayet ।। khyāpanenānutāpena tapasādhyayanena ca । pāpakṛn mucyate pāpāt tathā dānena cāpadi ।।
yathā yathā naro adharmaṃ svayaṃ kṛtvānubhāṣate । tathā tathā tvacevāhis tenādharmeṇa mucyate ।। yathā yathā manas tasya duṣkṛtaṃ karma garhati । tathā tathā śarīraṃ tat tenādharmeṇa mucyate ।।
kṛtvā pāpaṃ hi saṃtapya tasmāt pāpāt pramucyate । naivaṃ kuryāṃ punar iti nivṛttyā pūyate tu saḥ ।। evaṃ saṃcintya manasā pretya karmaphalodayam । manovāṅgūrtibhir nityaṃ śubhaṃ karma samācaret ।।
ajñānād yadi vā jñānāt kṛtvā karma vigarhitam । tasmād vimuktim anvicchan dvitīyaṃ na samācaret ।। yasmin karmaṇy asya kṛte manasaḥ syād alāghavam । tasmiṃs tāvat tapaḥ kuryād yāvat tuṣṭikaraṃ bhavet ।।
tapomūlam idaṃ sarvaṃ daivamānuṣakaṃ sukham । tapomadhyaṃ budhaiḥ proktaṃ tapo'ntaṃ vedadarśibhiḥ ।। brāhmaṇasya tapo jñānaṃ tapaḥ kṣatrasya rakṣaṇam । vaiśyasya tu tapo vārtā tapaḥ śūdrasya sevanam ।।
ṛṣayaḥ saṃyatātmānaḥ phalamūlānilāśanāḥ । tapasaiva prapaśyanti trailokyaṃ sacarācaram ।। auṣadhāny agado vidyā daivī ca vividhā sthitiḥ । tapasaiva prasidhyanti tapas teṣāṃ hi sādhanam ।।
yad dustaraṃ yad durāpaṃ yad durgaṃ yac ca duṣkaram । sarvaṃ tu tapasā sādhyaṃ tapo hi duratikramam ।। mahāpātakinaś caiva śeṣāś cākāryakāriṇaḥ । tapasaiva sutaptena mucyante kilbiṣāt tataḥ ।।
kītāś cāhipataṃgāś ca paśavaś ca vayāṃsi ca । sthāvarāṇi ca bhūtāni divaṃ yānti tapobalāt ।। yat kiṃ cid enaḥ kurvanti manovāṅgūrtibhir janāḥ । tat sarvaṃ nirdahanty āśu tapasaiva tapodhanāḥ ।।
tapasaiva viśuddhasya brāhmaṇasya divaukasaḥ । ijyāś ca pratigṛhṇanti kāmān saṃvardhayanti ca ।। prajāpatir idaṃ śāstraṃ tapasaivāsṛjat prabhuḥ । tathaiva vedān ṛṣayas tapasā pratipedire ।।
ity etat tapaso devā mahābhāgyaṃ pracakṣate । sarvasyāsya prapaśyantas tapasaḥ puṇyam uttamam ।। vedābhyāso anvahaṃ śaktyā mahāyajñakriyā kṣamā । nāśayanty āśu pāpāni mahāpātakajāny api ।।
yathaidhas tejasā vahniḥ prāptaṃ nirdahati kṣaṇāt । tathā jñānāgninā pāpaṃ sarvaṃ dahati vedavit ।। ity etad enasām uktaṃ prāyaścittaṃ yathāvidhi । ata ūrdhvaṃ rahasyānāṃ prāyaścittaṃ nibodhata ।।
savyāhṛtipraṇavakāḥ prāṇāyāmās tu ṣoḍaśa । api bhrūṇahanaṃ māsāt punanty ahar ahaḥ kṛtāḥ ।। kautsaṃ japtvāpa ity etad vasiṣṭhaṃ ca pratīty ṛcam । māhitraṃ śuddhavatyaś ca surāpo api viśudhyati ।।
sakṛj japtvāsyavāmīyaṃ śivasaṃkalpam eva ca । apahṛtya suvarṇaṃ tu kṣaṇād bhavati nirmalaḥ ।। haviṣpāntīyam abhyasya na tamaṃ ha itīti ca । japitvā pauruṣaṃ sūktaṃ mucyate gurutalpagaḥ ।।
enasāṃ sthūlasūkṣmāṇāṃ cikīrṣann apanodanam । avety ṛcaṃ japed abdaṃ yat kiṃ cedam itīti vā ।। pratigṛhyāpratigrāhyaṃ bhuktvā cānnaṃ vigarhitam । japaṃs taratsamandīyaṃ pūyate mānavas tryahāt ।।
somāraudraṃ tu bahvenāḥ māsam abhyasya śudhyati । sravantyām ācaran snānam aryamṇām iti ca tṛcam ।। abdārdham indram ity etad enasvī saptakaṃ japet । apraśastaṃ tu kṛtvāpsu māsam āsīta bhaikṣabhuk ।।
mantraiḥ śākalahomīyair abdaṃ hutvā ghṛtaṃ dvijaḥ । sugurv apy apahanty eno japtvā vā nama ity ṛcam ।। mahāpātakasaṃyukto anugacched gāḥ samāhitaḥ । abhyasyābdaṃ pāvamānīr bhaikṣāhāro viśudhyati ।।
araṇye vā trir abhyasya prayato vedasaṃhitām । mucyate pātakaiḥ sarvaiḥ parākaiḥ śodhitas tribhiḥ ।। tryahaṃ tūpavased yuktas trir ahno abhyupayann apaḥ । mucyate pātakaiḥ sarvais trir japitvāghamarṣaṇam ।।
yathāśvamedhaḥ kraturāṭ sarvapāpāpanodanaḥ । tathāghamarṣaṇaṃ sūktaṃ sarvapāpāpanodanam ।। hatvā lokān apīmāṃs trīn aśnann api yatas tataḥ । ṛgvedaṃ dhārayan vipro nainaḥ prāpnoti kiṃ cana ।।
ṛksaṃhitāṃ trir abhyasya yajuṣāṃ vā samāhitaḥ । sāmnāṃ vā sarahasyānāṃ sarvapāpaiḥ pramucyate ।। yathā mahāhradaṃ prāpya kṣiptaṃ loṣṭaṃ vinaśyati । tathā duścaritaṃ sarvaṃ vede trivṛti majjati ।।
ṛco yajūṃṣi cānyāni sāmāni vividhāni ca । eṣa jñeyas trivṛdvedo yo vedainaṃ sa vedavit ।। ādyaṃ yat tryakṣaraṃ brahma trayī yasmin pratiṣṭhitā । sa guhyo anyas trivṛdvedo yas taṃ veda sa vedavit ।।
cāturvarṇyasya kṛtsno ayam ukto dharmas tvayānaghaḥ । karmaṇāṃ phalanirvṛttiṃ śaṃsa nas tattvataḥ parām ।। sa tān uvāca dharmātmā maharṣīn mānavo bhṛguḥ । asya sarvasya śṛṇuta karmayogasya nirṇayam ।।
śubhāśubhaphalaṃ karma manovāgdehasaṃbhavam । karmajā gatayo nṝṇām uttamādhamamadhyamaḥ ।। tasyeha trividhasyāpi tryadhiṣṭhānasya dehinaḥ । daśalakṣaṇayuktasya mano vidyāt pravartakam ।।
paradravyeṣv abhidhyānaṃ manasāniṣṭacintanam । vitathābhiniveśaś ca trividhaṃ karma mānasam ।। pāruṣyam anṛtaṃ caiva paiśunyaṃ cāpi sarvaśaḥ । asaṃbaddhapralāpaś ca vāṅmayaṃ syāc caturvidham ।।
adattānām upādānaṃ hiṃsā caivāvidhānataḥ । paradāropasevā ca śārīraṃ trividhaṃ smṛtam ।। mānasaṃ manasaivāyam upabhuṅkte śubhāśubham । vācā vācā kṛtaṃ karma kāyenaiva ca kāyikam ।।
śarīrajaiḥ karmadoṣair yāti sthāvaratāṃ naraḥ । vācikaiḥ pakṣimṛgatāṃ mānasair antyajātitām ।। vāgdaṇḍo atha manodaṇḍaḥ kāyadaṇḍas tathaiva ca । yasyaite nihitā buddhau tridaṇḍīti sa ucyate ।।
tridaṇḍam etan nikṣipya sarvabhūteṣu mānavaḥ । kāmakrodhau tu saṃyamya tataḥ siddhiṃ niyacchati ।। yo asyātmanaḥ kārayitā taṃ kṣetrajñaṃ pracakṣate । yaḥ karoti tu karmāṇi sa bhūtātmocyate budhaiḥ ।।
jīvasaṃjño antarātmānyaḥ sahajaḥ sarvadehinām । yena vedayate sarvaṃ sukhaṃ duḥkhaṃ ca janmasu ।। tāv ubhau bhūtasaṃpṛktau mahān kṣetrajña eva ca । uccāvaceṣu bhūteṣu sthitaṃ taṃ vyāpya tiṣṭhataḥ ।।
asaṃkhyā mūrtayas tasya niṣpatanti śarīrataḥ । uccāvacāni bhūtāni satataṃ ceṣṭayanti yāḥ ।। pañcabhya eva mātrābhyaḥ pretya duṣkṛtināṃ nṛṇām । śarīraṃ yātanārthīyam anyad utpadyate dhruvam ।।
tenānubhūya tā yāmīḥ śarīreṇeha yātanāḥ । tāsv eva bhūtamātrāsu pralīyante vibhāgaśaḥ ।। so anubhūyāsukhodarkān doṣān viṣayasaṅgajān । vyapetakalmaṣo abhyeti tāv evobhau mahaujasau ।।
tau dharmaṃ paśyatas tasya pāpaṃ cātandritau saha । yābhyāṃ prāpnoti saṃpṛktaḥ pretyeha ca sukhāsukham ।। yady ācarati dharmaṃ sa prāyaśo adharmam alpaśaḥ । tair eva cāvṛto bhūtaiḥ svarge sukham upāśnute ।।
yadi tu prāyaśo adharmaṃ sevate dharmam alpaśaḥ । tair bhūtaiḥ sa parityakto yāmīḥ prāpnoti yātanāḥ ।। yāmīs tā yātanāḥ prāpya sa jīvo vītakalmaṣaḥ । tāny eva pañca bhūtāni punar apyeti bhāgaśaḥ ।।
etā dṛṣṭvāsya jīvasya gatīḥ svenaiva cetasā । dharmato adharmataś caiva dharme dadhyāt sadā manaḥ ।। sattvaṃ rajas tamaś caiva trīn vidyād ātmano guṇān । yair vyāpyemān sthito bhāvān mahān sarvān aśeṣataḥ ।।
yo yadaiṣāṃ guṇo dehe sākalyenātiricyate । sa tadā tadguṇaprāyaṃ taṃ karoti śarīriṇam ।। sattvaṃ jñānaṃ tamo ajñānaṃ rāgadveṣau rajaḥ smṛtam । etad vyāptimad eteṣāṃ sarvabhūtāśritaṃ vapuḥ ।।
tatra yat prītisaṃyuktaṃ kiṃ cid ātmani lakṣayet । praśāntam iva śuddhābhaṃ sattvaṃ tad upadhārayet ।। yat tu duḥkhasamāyuktam aprītikaram ātmanaḥ । tad rajo pratīpaṃ vidyāt satataṃ hāri dehinām ।।
yat tu syān mohasaṃyuktam avyaktaṃ viṣayātmakam । apratarkyam avijñeyaṃ tamas tad upadhārayet ।। trayāṇām api caiteṣāṃ guṇānāṃ yaḥ phalodayaḥ । agryo madhyo jaghanyaś ca taṃ pravakṣyāmy aśeṣataḥ ।।
vedābhyāsas tapo jñānaṃ śaucam indriyanigrahaḥ । dharmakriyātmacintā ca sāttvikaṃ guṇalakṣaṇam ।। ārambharucitādhairyam asatkāryaparigrahaḥ । viṣayopasevā cājasraṃ rājasaṃ guṇalakṣaṇam ।।
lobhaḥ svapno adhṛtiḥ krauryaṃ nāstikyaṃ bhinnavṛttitā । yāciṣṇutā pramādaś ca tāmasaṃ guṇalakṣaṇam ।। trayāṇām api caiteṣāṃ guṇānāṃ triṣu tiṣṭhatām । idaṃ sāmāsikaṃ jñeyaṃ kramaśo guṇalakṣaṇam ।।
yat karma kṛtvā kurvaṃś ca kariṣyaṃś caiva lajjati । taj jñeyaṃ viduṣā sarvaṃ tāmasaṃ guṇalakṣaṇam ।। yenāsmin karmanā loke khyātim icchati puṣkalām । na ca śocaty asaṃpattau tad vijñeyaṃ tu rājasam ।।
yat sarveṇecchati jñātuṃ yan na lajjati cācaran । yena tuṣyati cātmāsya tat sattvaguṇalakṣaṇam ।। tamaso lakṣaṇaṃ kāmo rajasas tv artha ucyate । sattvasya lakṣaṇaṃ dharmaḥ śraiṣṭhyam eṣāṃ yathottaram ।।
yena yas tu guṇenaiṣāṃ saṃsarān pratipadyate । tān samāsena vakṣyāmi sarvasyāsya yathākramam ।। devatvaṃ sāttvikā yānti manuṣyatvaṃ ca rājasāḥ । tiryaktvaṃ tāmasā nityam ity eṣā trividhā gatiḥ ।।
trividhā trividhaiṣā tu vijñeyā gauṇikī gatiḥ । adhamā madhyamāgryā ca karmavidyāviśeṣataḥ ।। sthāvarāḥ kṛmikīṭāś ca matsyāḥ sarpāḥ sakacchapāḥ । paśavaś ca mṛgāś caiva jaghanyā tāmasī gatiḥ ।।
hastinaś ca turaṅgāś ca śūdrā mlecchāś ca garhitāḥ । siṃhā vyāghrā varāhāś ca madhyamā tāmasī gatiḥ ।। cāraṇāś ca suparṇāś ca puruṣāś caiva dāmbhikāḥ । rakṣāṃsi ca piśācāś ca tāmasīṣūttamā gatiḥ ।।
jhallā mallā naṭāś caiva puruṣāḥ śastravṛttayaḥ । dyūtapānaprasaktāś ca jaghanyā rājasī gatiḥ ।। rājānaḥ kṣatriyāś caiva rājñāṃ caiva purohitāḥ । vādayuddhapradhānāś ca madhyamā rājasī gatiḥ ।।
gandharvā guhyakā yakṣā vibudhānucarāś ca ye । tathaivāpsarasaḥ sarvā rājasīṣūttamā gatiḥ ।। tāpasā yatayo viprā ye ca vaimānikā gaṇāḥ । nakṣatrāṇi ca daityāś ca prathamā sāttvikī gatiḥ ।।
yajvāna ṛṣayo devā vedā jyotīṃṣi vatsarāḥ । pitaraś caiva sādhyāś ca dvitīyā sāttvikī gatiḥ ।। brahmā viśvasṛjo dharmo mahān avyaktam eva ca । uttamāṃ sāttvikīm etāṃ gatim āhur manīṣiṇaḥ ।।
eṣa sarvaḥ samuddiṣṭas triprakārasya karmaṇaḥ । trividhas trividhaḥ kṛtsnaḥ saṃsāraḥ sārvabhautikaḥ ।। indriyāṇāṃ prasaṅgena dharmasyāsevanena ca । pāpān saṃyānti saṃsārān avidvāṃso narādhamāḥ ।।
yāṃ yāṃ yoniṃ tu jīvo ayaṃ yena yeneha karmaṇā । kramaśo yāti loke asmiṃs tat tat sarvaṃ nibodhata ।। bahūn varṣagaṇān ghorān narakān prāpya tatkṣayāt । saṃsārān pratipadyante mahāpātakinas tv imān ।।
śvasūkarakharoṣṭrāṇāṃ go'jāvimṛgapakṣiṇāṃ । caṇḍālapukkasānāṃ ca brahmahā yonim ṛcchati ।। kṛmikīṭapataṅgānāṃ viḍbhujāṃ caiva pakṣiṇām । hiṃsrāṇāṃ caiva sattvānāṃ surāpo brāhmaṇo vrajet ।।
lūtāhisaraṭānāṃ ca tiraścāṃ cāmbucāriṇām । hiṃsrāṇāṃ ca piśācānāṃ steno vipraḥ sahasraśaḥ ।। tṛṇagulmalatānāṃ ca kravyādāṃ daṃṣṭriṇām api । krūrakarmakṛtāṃ caiva śataśo gurutalpagaḥ ।।
hiṃsrā bhavanti kravyādāḥ kṛmayo amedhyabhakṣiṇaḥ । parasparādinaḥ stenāḥ pretyāntyastrīniṣeviṇaḥ ।। saṃyogaṃ patitair gatvā parasyaiva ca yoṣitam । apahṛtya ca viprasvaṃ bhavati brahmarākṣasaḥ ।।
maṇimuktāpravālāni hṛtvā lobhena mānavaḥ । vividhāṇi ca ratnāni jāyate hemakartṛṣu ।। dhānyaṃ hṛtvā bhavaty ākhuḥ kāṃsyaṃ haṃso jalaṃ plavaḥ । madhu daṃśaḥ payaḥ kāko rasaṃ śvā nakulo ghṛtam ।।
māṃsaṃ gṛdhro vapāṃ madgus tailaṃ tailapakaḥ khagaḥ । cīrīvākas tu lavaṇaṃ balākā śakunir dadhi ।। kauśeyaṃ tittirir hṛtvā kṣaumaṃ hṛtvā tu darduraḥ । kārpāsatāntavaṃ krauñco godhā gāṃ vāggudo guḍam ।।
chucchundariḥ śubhān gandhān patraśākaṃ tu barhiṇaḥ । śvāvit kṛtānnaṃ vividham akṛtānnaṃ tu śalyakaḥ ।। bako bhavati hṛtvāgniṃ gṛhakārī hy upaskaram । raktāni hṛtvā vāsāṃsi jāyate jīvajīvakaḥ ।।
vṛko mṛgebhaṃ vyāghro aśvaṃ phalamūlaṃ tu markaṭaḥ । strīm ṛkṣaḥ stokako vāri yānāny uṣṭraḥ paśūn ajaḥ ।। yad vā tad vā paradravyam apahṛtya balān naraḥ । avaśyaṃ yāti tiryaktvaṃ jagdhvā caivāhutaṃ haviḥ ।।
striyo apy etena kalpena hṛtvā doṣam avāpnuyuḥ । eteṣām eva jantūnāṃ bhāryātvam upayānti tāḥ ।। svebhyaḥ svebhyas tu karmabhyaś cyutā varṇā hy anāpadi । pāpān saṃsṛtya saṃsārān preṣyatāṃ yānti śatruṣu ।।
vāntāśy ulkāmukhaḥ preto vipro dharmāt svakāc cyutaḥ । amedhyakuṇapāśī ca kṣatriyaḥ kaṭapūtanaḥ ।। maitrākṣajyotikaḥ preto vaiśyo bhavati pūyabhuk । cailāśakaś ca bhavati śūdro dharmāt svakāc cyutaḥ ।।
yathā yathā niṣevante viṣayān viṣayātmakāḥ । tathā tathā kuśalatā teṣāṃ teṣūpajāyate ।। te abhyāsāt karmaṇāṃ teṣāṃ pāpānām alpabuddhayaḥ । saṃprāpnuvanti duḥkhāni tāsu tāsv iha yoniṣu ।।
tāmisrādiṣu cogreṣu narakeṣu vivartanam । asipatravanādīni bandhanachedanāni ca ।। vividhāś caiva saṃpīḍāḥ kākolūkaiś ca bhakṣaṇam । karambhavālukātāpān kumbhīpākāṃś ca dāruṇān ।।
saṃbhavāṃś ca viyonīṣu duḥkhaprāyāsu nityaśaḥ । śītātapābhighātāṃś ca vividhāni bhayāni ca ।। asakṛd garbhavāseṣu vāsaṃ janma ca dāruṇam । bandhanāni ca kāṣṭhāni parapreṣyatvam eva ca ।।
bandhupriyaviyogāṃś ca saṃvāsaṃ caiva durjanaiḥ । dravyārjanaṃ ca nāśaṃ ca mitrāmitrasya cārjanam ।। jarāṃ caivāpratīkārāṃ vyādhibhiś copapīḍanam । kleśāṃś ca vividhāṃs tāṃs tān mṛtyum eva ca durjayam ।।
yādṛśena tu bhāvena yad yat karma niṣevate । tādṛśena śarīreṇa tat tat phalam upāśnute ।। eṣa sarvaḥ samuddiṣṭaḥ karmaṇāṃ vaḥ phalodayaḥ । naiḥśreyasakaraṃ karma viprasyedaṃ nibodhata ।।
vedābhyāsas tapo jñānam indriyāṇāṃ ca saṃyamaḥ । ahiṃsā gurusevā ca niḥśreyasakaraṃ param ।। sarveṣām api caiteṣāṃ śubhānām iha karmaṇām । kiṃ cic chreyaskarataraṃ karmoktaṃ puruṣaṃ prati ।।
sarveṣām api caiteṣām ātmajñānaṃ paraṃ smṛtam । tad dhy agryaṃ sarvavidyānāṃ prāpyate hy amṛtaṃ tataḥ ।। ṣaṇṇām eṣāṃ tu sarveṣāṃ karmaṇāṃ pretya ceha ca । śreyaskarataraṃ jñeyaṃ sarvadā karma vaidikam ।।
vaidike karmayoge tu sarvāṇy etāny aśeṣataḥ । antarbhavanti kramaśas tasmiṃs tasmin kriyāvidhau ।। sukhābhyudayikaṃ caiva naiḥśreyasikam eva ca । pravṛttaṃ ca nivṛttaṃ ca dvividhaṃ karma vaidikam ।।
iha cāmutra vā kāmyaṃ pravṛttaṃ karma kīrtyate । niṣkāmaṃ jñātapūrvaṃ tu nivṛttam upadiśyate ।। pravṛttaṃ karma saṃsevyaṃ devānām eti sāmyatām । nivṛttaṃ sevamānas tu bhūtāny atyeti pañca vai ।।
sarvabhūteṣu cātmānaṃ sarvabhūtāni cātmani । samaṃ paśyann ātmayājī svārājyam adhigacchati ।। yathoktāny api karmāṇi parihāya dvijottamaḥ । ātmajñāne śame ca syād vedābhyāse ca yatnavān ।।
etad dhi janmasāphalyaṃ brāhmaṇasya viśeṣataḥ । prāpyaitat kṛtakṛtyo hi dvijo bhavati nānyathā ।। pitṛdevamanuṣyāṇāṃ vedaś cakṣuḥ sanātanam । aśakyaṃ cāprameyaṃ ca vedaśāstram iti sthitiḥ ।।
yā vedabāhyāḥ smṛtayo yāś ca kāś ca kudṛṣṭayaḥ । sarvās tā niṣphalāḥ pretya tamoniṣṭhā hi tāḥ smṛtāḥ ।। utpadyante cyavante ca yāny ato anyāni kāni cit । tāny arvākkālikatayā niṣphalāny anṛtāni ca ।।
cāturvarṇyaṃ trayo lokāś catvāraś cāśramāḥ pṛthak । bhūtaṃ bhavyaṃ bhaviṣyaṃ ca sarvaṃ vedāt prasidhyati ।। śabdaḥ sparśaś ca rūpaṃ ca raso gandhaś ca pañcamaḥ । vedād eva prasūyante prasūtir guṇakarmataḥ ।।
bibharti sarvabhūtāni vedaśāstraṃ sanātanam । tasmād etat paraṃ manye yaj jantor asya sādhanam ।। senāpatyaṃ ca rājyaṃ ca daṇḍanetṛtvam eva ca । sarvalokādhipatyaṃ ca vedaśāstravid arhati ।।
yathā jātabalo vahnir dahaty ārdrān api drumān । tathā dahati vedajñaḥ karmajaṃ doṣam ātmanaḥ ।। vedaśāstrārthatattvajño yatra tatrāśrame vasan । ihaiva loke tiṣṭhan sa brahmabhūyāya kalpate ।।
ajñebhyo granthinaḥ śreṣṭhā granthibhyo dhāriṇo varāḥ । dhāribhyo jñāninaḥ śreṣṭhā jñānibhyo vyavasāyinaḥ ।। tapo vidyā ca viprasya niḥśreyasakaraṃ param । tapasā kilbiṣaṃ hanti vidyayāmṛtam aśnute ।।
pratyakṣaṃ cānumānaṃ ca śāstraṃ ca vividhāgamam । trayaṃ suviditaṃ kāryaṃ dharmaśuddhim abhīpsatā ।। ārṣaṃ dharmopadeśaṃ ca vedaśāstrāvirodhinā । yas tarkeṇānusaṃdhatte sa dharmaṃ veda netaraḥ ।।
naiḥśreyasam idaṃ karma yathoditam aśeṣataḥ । mānavasyāsya śāstrasya rahasyam upadiśyate ।। anāmnāteṣu dharmeṣu kathaṃ syād iti ced bhavet । yaṃ śiṣṭā brāhmaṇā brūyuḥ sa dharmaḥ syād aśaṅkitaḥ ।।
dharmeṇādhigato yais tu vedaḥ saparibṛṃhaṇaḥ । te śiṣṭā brāhmaṇā jñeyāḥ śrutipratyakṣahetavaḥ ।। daśāvarā vā pariṣad yaṃ dharmaṃ parikalpayet । tryavarā vāpi vṛttasthā taṃ dharmaṃ na vicālayet ।।
traividyo hetukas tarkī nairukto dharmapāṭhakaḥ । trayaś cāśramiṇaḥ pūrve pariṣat syād daśāvarā ।। ṛgvedavid yajurvic ca sāmavedavid eva ca । tryavarā pariṣaj jñeyā dharmasaṃśayanirṇaye ।।
eko api vedavid dharmaṃ yaṃ vyavasyed dvijottamaḥ । sa vijñeyaḥ paro dharmo nājñānām udito ayutaiḥ ।। avratānām amantrāṇāṃ jātimātropajīvinām । sahasraśaḥ sametānāṃ pariṣattvaṃ na vidyate ।।
yaṃ vadanti tamobhūtā mūrkhā dharmam atadvidaḥ । tatpāpaṃ śatadhā bhūtvā tadvaktṝn anugacchati ।। etad vo abhihitaṃ sarvaṃ niḥśreyasakaraṃ param । asmād apracyuto vipraḥ prāpnoti paramāṃ gatim ।।
evaṃ sa bhagavān devo lokānāṃ hitakāmyayā । dharmasya paramaṃ guhyaṃ mamedaṃ sarvam uktavān ।। sarvam ātmani saṃpaśyet sac cāsac ca samāhitaḥ । sarvaṃ hy ātmani saṃpaśyan nādharme kurute manaḥ ।।
ātmaiva devatāḥ sarvāḥ sarvam ātmany avasthitam । ātmā hi janayaty eṣāṃ karmayogaṃ śarīriṇām ।। khaṃ saṃniveśayet kheṣu ceṣṭanasparśane anilam । paktidṛṣṭyoḥ paraṃ tejaḥ snehe apo gāṃ ca mūrtiṣu ।।
manasīnduṃ diśaḥ śrotre krānte viṣṇuṃ bale haram । vācy agniṃ mitram utsarge prajane ca prajāpatim ।। praśāsitāraṃ sarveṣām aṇīyāṃsam aṇor api । rukmābhaṃ svapnadhīgamyaṃ vidyāt taṃ puruṣaṃ param ।।
etam eke vadanty agniṃ manum anye prajāpatim । indram eke pare prāṇam apare brahma śāśvatam ।। eṣa sarvāṇi bhūtāni pañcabhir vyāpya mūrtibhiḥ । janmavṛddhikṣayair nityaṃ saṃsārayati cakravat ।।
evaṃ yaḥ sarvabhūteṣu paśyaty ātmānam ātmanā । sa sarvasamatām etya brahmābhyeti paraṃ padam ।। ity etan mānavaṃ śāstraṃ bhṛguproktaṃ paṭhan dvijaḥ । bhavaty ācāravān nityaṃ yatheṣṭāṃ prāpnuyād gatim ।।