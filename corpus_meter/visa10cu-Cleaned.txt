athāvasareti । uddeśyakramalaṅghanāt, na tu tatkramaprāptaniti bhāvaḥ । idānīmalaṅkāraṃ nirūpayitukāmo avatārayatiatheti । alaṅkārānāhasvarūpato viśeṣataścetyarthaḥ ।
śabdārthayorasthirā yo dhrarmāḥ śobhātiśāyinaḥ । rasādīnupakurvanto alaṅkārāste aṅgadādivat । yathā aṅgadādayaḥ śarīraśobhātiśāyinaḥ śarīriṇamupakurvanti, tathānuprāsopamādayaḥ śabdārthaśobhātiśāyino rasāderupakārakāḥ । yatheti ।
śabdārthaśobhātiśāyitvamātreṇālaṅkāratvam । tathāhi rasādyadhyavasāyapṛthakyatnanivarttyasya yamakāderekarūpānubandhanavato anuprasāsyāsamīkṣya viniveśitasya rūpakādeśca rasānupakāritvādalaṅkāratā । "yamakādinibandheṣu pṛthak yatno asya jāyate । śaktasyāpi rasāṅgatvaṃ tasmādeṣāṃ na vidyate" ।
śaktasyāpyasya kaveḥ । "śṛṅgārasyāṅgino yatnādekarūpānubandhanāt । sarveṣveva prabandheṣu nānuprāsaḥ prakāśakaḥ" । "vivakṣātatparatvena nāṅgitvena kathañcana ।
kāle ca grahaṇatyāgo nāti nirvahaṇaiṣitā । nirvyūḍhāvapi cāṅgatve yatnena pratyavekṣaṇam । rūpakāderalaṅkāravargasyāṅgatvasādhanam । iti ।
"kapole patrālī karatalanirodhena mṛditā nipīto niśvāsairayamamṛtahṛdyo adhararasaḥ । muhuṛ kaṇṭhe laganaḥ taralayati bāṣpaḥ stanataṭaṃ priyo manyurjātastava niranurodhe ! na tu vayam" । kapole gaṇḍasthale, patrālī patraracanā, karatalanirodhena pāṇitalapīḍanena, mṛditā pramṛṣṭā । niśvāsairamṛtahṛdyo amṛtavanmadhuro adhararasaḥ, nipītaḥ āhataḥ ।
bāṣpaḥ aśru, kaṇṭhe lagnaḥ saktaḥ sana, stanataṭaṃ, kucaprāntaṃ, muhuḥ punaḥ punaḥ taralayati kampayati । evamanena prakāreṇa nāyako nāyikāmupālabhate । manyuḥ krodhaḥ, tava priyo jātaḥ ayi niranurodhe ! anaṅgīkṛtānuvarttane ! vayaṃ priyā hitāḥ na bhavāmaḥ iti sambandhaḥ । atra patrālīmarddanavāyāpāreṇa saubhāgyahārī manyuḥ tava priyo jāta ityanena tvadanurodhakāriṇo vayaṃ tava hitā na bhavāma ityanena ca upālambho gamyate ।
nāyikā, svīyā madhyā, nāyakastu śaṭhaḥ । mānakṛto vipralambhaśṛṅgāraḥ । atra sopalambhavacanaṃ narma । ākṣepo alaṅkāraḥ"ityādau ।
mama tātapādānāṃ prabhāvatīpariṇaye prabhāvatīvarṇanaṃ yathā kalākulagṛhaṃ manaḥpatagapañjaraṃ kāmināṃ vaśīkaraṇabheṣajaṃ, paramakauśalaṃ vedhasaḥ । jagadvijayakarmaṇi smaramahībhujaḥ kārmaṇaṃ dṛśornigaḍabandhanaṃ trijagatāṃ paraṃ bhūṣaṇam । ityādau alaṅkāraṇāṃ nirvāhakarasasambandhākṣiptacetasaḥ kaverapṛthak-yatnanivarttyatvāt na doṣaḥ, ityato atīvarasaparipoṣakatvam । yaduktaṃ dhvanikṛtā rasākṣiptatayā yasya bandhaḥ śakyakiyo bhavet ।
apṛthakyatnanirvarttyaḥ so alaṅkāro dhvanermataḥ । tathālaṅkārantaraṇi nirūpyamāṇadurghaṭanānyapi rasasamāhitacetasaḥ pratibhānavataḥ kaverahaṃpūrvikayā parāpatanti । "iyamamlīpattaśamanī tridoṣadamanī bubhukṣukamīnayā । marttyānāmamṛtavaṭī rasagandhakaparpaṭī jayati" ।
ityādau । satyapi rase tamapi nopakurvanti anuprāsādayaḥ । yathā"auvaṭṭai ullaṭṭai" ityatra anuprāsaḥ । "mitre kvāpi gate saroruhavane baddhānane tāmyati kandatsu bhramareṣu vīkṣya dayitā sannaṃ puraḥ sārasam ।
cakāhvena viyoginā bisalatā nāsvāditā nojjhitā kaṇṭhe kevalamargaleva nihitā jīvasya nirgacchataḥ" । ityatra coddīpanarūpāyā bisalatāyāḥ prayatnajīvaharaṇāvasānopakārakatvāt jīvananirodhārgalarūpotprekṣāyāṃ vipralambhaśṛṅgāratadābhāsayorananuguṇatvānnālaṅkāraḥ rasasyopakārakaḥ । iha nopameti utprekṣānirūpaṇe vakṣyate । tadeva suṣṭhūktaṃ śabdārthaśobhātiśayadvāreṇa rasāderupakārakā alaṅkārā iti ।
alaṅkārā asthirā iti naiṣāṃ guṇavadāvaśyarakī sthitiḥ । naiṣāṃ guṇavaditimādhuryyādīnāṃ śṛṅgārādivyāpakatvāt tatra teṣāmavaśyasthiteḥ । asthirā itikārikāpamanūdya vivṛṇoti । naiṣāmitiguṇādīnāṃ vākyeṣvanvayavyatirekānuvidhāyino rasasya dharmatvena avasthitiḥ ।
alaṅkārāṇāṃ ca kvacidabhāve api na kāvyatvahānirityarthaḥ । yathā guṇā rasasya sthiradharmāstathā naite śabdārthayoḥ । evaṃ śabdārthayoranupacaritadharmatvenāsthiratvena śabdārthaśobhādhānadvāreṇa rasopakārakatvena ca guṇavyatiriktatvamalaṅkārāṇāṃ darśitam । tatrādau punaruktavadābhāsasya śabdārthobhayālaṅkāratve śabdālaṅkāratayā kathanabījaṃ pradarśayaṃstamāhaśabdālaṅkārasyāpīti ।
samapratītyavatāryya tadbhedānāhaśabdārthayoriti । āha lakṣayatītyarthaḥ । āpātato yadarthasya paunaruktyena bhāsanam । punaruktavadābhāsaḥ sa bhinnākāraśabdagaḥ ।
āpātato yadarthasyeti । āpātata eva na tu praṇidhāne apyarthapaunaruktyam । bhinnākāraśabdatvena paunaruktyaprasaktistu nāstyeva । āpātataḥ paunarukatyāvabhāsanaṃ, punaruktivat pratyayaḥ, paryyavasāne tu na tathā ।
ataḥ punaruktavadābhāsa ityarthavannāmālaṅkāraḥ । bhinnākāraśabdaga ityanena yamakavyavacchedaḥ । atra "navapalāśapalāśavanaṃ puraḥ" ityādāvapi āpātataḥ paunaruktyāvabhāsanaṃ; kintu tadekarūpaśabdagatam । bhujaṅgakuṇḍalī vyaktaśaśiśubhrāṃśuśītaguḥ ।
jagantyapi sadāpāyādavyāccetoharaḥ śivaḥ । bhujaṅgakuṇḍalīti । śivo jagantyapi sadāpāyādavyād avatu । kīdṛśaḥ, bhujaṅgarūpakuṇḍalavān; tathā vyaktena śaśinaḥ śubhrāṃśunā śītaḥ śītalaḥ gaurvṛṣaḥ yasya tādṛśaḥ ।
cetoharaḥ manoharaḥ । kuṇḍalī sarpaḥ; kuṇḍalavāṃśca । śaśisubhrāṃśuśītaguśabdāstraya eva āpātataścandrārthāḥ । paryyavasāne tu śaśinaḥ śubhrā ujjvalā yeṃ'śavaḥ tadvat śītā gāvaḥ kāntayo yasya iti ।
apāyāt apāyataḥ avyāt rakṣatāt । haraḥ sadāśivaḥ manoharaśca । atra pāyāditi pādhātoḥ, avyāditi avadhātoḥ rakṣaṇārthasya liṅantatve paunaruktyāvabhāsaḥ । paryyavasāne tu sandhihetukaṃ luptamakāramādāyāpāyaśabdasya subantatvamityarthaḥ ।
atra bhujaṅgakuṇḍalyādiśabdānāmāpātamātreṇa sarpādyarthatayā paunaruktyapratibhāsanam । paryavasāne tu bhujaṅgarūpaṃ kuṇḍalaṃ vidyate yasyetyādyanyārthatvam । "pāyādavyāt" ityatra kriyāgato ayamalaṅgāraḥ, "pāyāt" ityāsya "apāyāt" ityatra paryavasānāt । apāyādityatra paryyavasānāditi ।
praśliṣṭākārapratisandhānāt tatra paryyavasānam । "bhujaṅgakuṇḍalī" iti śabdayoḥ prathamasyaiva parivṛttisahatvam । "haraḥ śivaḥ" iti dvitīyasyaiva । "śaśisubhrāṃśu" iti dvayorapi ।
prathamasyaiveti । sarpakuṇḍalītyukte api paunaruktyasya bhānāt । dvitīyasyaiveti । parivṛttisahatvamityanvayaḥ ।
mṛḍo bhava ityuktāvapi tathātvāt । dvayorapīti । parivṛttisahatvāmityanvayaḥ । candraśītāṃśupadadāne api tathātvāt ।
asya ca śabdārthālaṅkāratve hetumāhabhujaṅgeti । parivṛttisahatvam; ahikuṇḍalī, sarpakuṇḍalītyādyuktāvapi paunaruktyāvabhāsatā । tenātra kuṇḍalīti padasya na parivṛttisahatvam । evaṃ "haraḥ śivaḥ'; ityādāvapi boddhavyam ।
"bhāti sadānatyāgaḥ" iti na dvayorapi । iti śabdaparivṛttisahatvāsatvābhyāmasyobhayālaṅkāratvam । bhātīti । bhāti sadānatyāgaḥ sthiratāyāmiti kāvyaprakāśoktyaikadeśapradarśanamidam ।
tatra bhavān sadā anatyā paranatirāhityena bhātīti । sthiratāyāmagaḥ parvataścetyarthaḥ । tatra dānatyāgapadapaunaruktyāvabhāsaḥ । atra na dvayorapi parivṛttisahatvam ।
tṛtīyādau ca dānatyāgābhyāṃ saha varttate iti paunaruktyāvabhāsaḥ । sadā sarvadā anatvā, anamanena, agaḥ parvata iti paryyavasānam । na dvayordānatyāgayoḥ । parivṛttisahatvāsahatvābhyāṃ kvacit parivṛttisahatvādarthālaṅkāratva; kvacittadasahatvācchabdājaṅkāratvaṃ, doṣaguṇālaṅkārāṇāṃ śabdārthagatatvena vyavasthiteranvayavyatirekābhyāṃ niyamanādityarthaḥ ।
anuprāsaḥ śabdasāmyaṃ vaiṣamye api svarasya yat । svaramātrasādṛśyaṃ tu vaicitryābhāvānna gaṇitam । rasādyanugatatvena prakarṣeṇa nyāso anuprāsaḥ । anuprāsālaṅkāramāhaanuprāsa iti ।
svaramātrasādṛśyamitimātrapadāt vyañjanasāmyavyudāsaḥ । tena "ke vāte sevayā deśe gehe ca lebhire yaśa"ityatra nānuprāsaḥ । vyañjanamātrasāmye tu kupitakapikapoletyādau anuprāsa eva । kvacidubhayasāmye api yathā"dhūtacūtaprasūna" iti ।
yathā vā"guṇasindhuḥ satāṃ bandhusatvabandhustvaparo janaḥ । "kevalaṃ svaramātrasāmyaṃ vyudastaṃ bodhyam । anuprāsapadavyutpattimāharasādyeti । anugamaśca vyañjanā ।
anupārasaviśiṣṭapadavākyābhyāṃ rasādivyañjanāt । ādipadād vakturvaidagdhyaparigrahaḥ । anuprāsa itisvaravaiṣamye api śabdasāmyamityatra śabdā vyañjanānyeva । svarāṇāṃ svarānādhāratvāt ।
tenaiṣā bālāyātītyādau svaramātrasya asakṛdāvṛttāvapi vyañjanavaisādṛśye cārutvābhāvasya sahṛdayasaṃvedyatvānnālaṅkāraḥ । etadevoktaṃ vṛttau svaramātra ityādinā । kiñca svarasya vaiṣamye api ityanena "kāverī vārī" tyāderetadavāhyatvam । apiśabdāt "darduraduradhyavasāya sāyam" ityādau duraśabādasāmye svarasāmye apyanuprāsatvam ।
"navapālaśapalāśavanaṃ pura" ityādau yamakasyāpavādatvenānuprāsabādhakatā । darduradura ityādau prathamaduraśabdadakārasya mūrdhri rephalogānna yamakam । duradhyavasāya sāyamityādau cānusvārayogādanuprasā eva na yamakam । "ākarṇya karṇamadhurāṇī" tyādau ca prathamakarṇaśabdasya svataḥ svarāyoge api dvitīyakarṇaśabdaniṣṭhasvabhāvāt svaravaiṣamyam ।
naitrānandena candreṇa māhendrī digalaṅkṛtetyādau nakārarapheyuktadakārayordūrāvasthānād anuprāsābhāvabuddhirna kāryyā, saṃskāravicchedābhāvād yaduktaṃ"pūrvānubhavasaṃskārabodhanīyetyadūrate"ti । cheko vyañjanasaṅghasya sakṛtsāmyamanekadhā । tatra chekānuprāsalakṣaṇamāhacheka iti । vyañjanasaṅgatvamatra ekavyañjanabhinnatvamātraṃ vivakṣitam ।
tena dvayostṣādīnāṃ ca tathātvam । tad bhedānāha । saṅghaśabdenātra naikasya vyañjanasyāsakṛdekavāramanekadhā svarūpataḥ kramataśca । etadevoktaṃ vṛttāvanekadhetyādinā ।
chekaśchekānuprāsaḥ । anekadheti svarūpataḥ kramataśca । rasaḥ sara ityāde kramabhedena sādṛśyaṃ nāsyālaṅkārasya viṣayaḥ । anekadheti ।
varṇānāmānupūrvyāśca sāmyamityanekadhātvam । īdṛśaikadhātvaṃ sāmyānuprāsasya viṣaya ityāhasarorasa iti । na caivaṃ varṇairānupūrvyācca sāmye anuprāsād yamakābhedaprasaktiriti vācyam; tatra svarasyāpi sāmyena etad bhedāt । rasa rasa ityatra rasayoḥ svarūpata eva sāmyaṃ, na tu kamataḥ ।
kauvarau vārītyādau varayoriva kamato api । "ādāya bakulagandhānandhīkurvan pade pade bhramarān । ayameti mandamandaṃ kāverīvāripāvanaḥ pavanaḥ" । ādāyetibhramarāṇāmandhīkaraṇaṃ gandhalobhena tadanusaraṇamātreṇa viṣayāntarādarśanam ।
atra gandhanandhītisaṃyuktayoḥ, kāverīvārītyasaṃyuktayoḥ, pāvanaḥ pavana iti vyañjanānāṃ bahūnāṃ sakṛdāvṛttiḥ । cheko vidagdhastatprayojyatvādeṣa chekānuprāsaḥ । varṇadvayasyāpi saṃghapadārthatvenātra vivakṣaṇattyoranekavarṇānāṃ cātra sakṛttvaṃ darśayatiatreti । tatprayojyatvādeveti ।
tathā ca chekapadaṃ tatprayojye nirūḍhalākṣaṇikam । evaṃ ca vṛttyanuprāsasyāpi vidagdhaprayojyatve api tatra rūḍhyabhāvāt na chekapadaprayogaḥ । saṃyuktayornakāradhakārayoḥ । cheka ityādinā pūrvaprasiddhasya nāmnaḥ kathañcinniruktiḥ ।
anekasyaikadhā sāmyamasakṛdvāṣyanekadhā । ekasya sakṛdaṣyeṇa vṛttyanuprāsa ucyate । anekasyeti । anekasyārthād vyañjanasya ekadhā sāmyam ekaḥ ।
anekadhāpi vāsakṛt sāmyaṃ dvitīyaḥ, asakṛdityanena chekānuprāsavyavacchedaḥ । ekasya vyañjanasya sakṛdasakṛd vā sāmyamiti dvāviti caturddhā vṛttyanuprāsaḥ । ekadhā svarūpata eva, na tu kramato api । anekadhā svarūpataḥ kramataśca ।
sakṛdapītyapi śabdādasakṛdapi । vṛttyanuprāsamāhaanakasyekadheti । tatraikadhā padārthaṃ vyācaṣṭesvarūpata eveti । vyañjanavarṇasvarūpata ityarthaḥ ।
asakṛd vāpyanekadhetyatrānekadhātvaṃ vyācaṣṭeanekadheti । aṃtra anekasyetyasyānvayaḥ, tathā cānekasyānekadhā sakṛttve chekaḥ । asakṛttve tu vṛttyanuprāsaḥ । "ekasya sakṛdapi" ityatrāpikārasamucitaṃ darśayatisakṛdapītyapiśabdāditi ।
ekasya sakṛttve anuprāsastu na kāvyaprakāśasammataḥ । jātacyutetyatra vaicitryānanubhavāt । svarasādṛśyasattve tu tasyāpi sammato yathā "dhūtacūtaprasūna" ityatra । "unmīlanmadhugandhalubdhamadhupavyādhūtacūtāṅkura- krīḍatkokilakākalīkalakalairudrīrṇakarṇajvarāḥ ।
nīyante pathikaiḥ kathaṃ kathamapi dhyānāvadhānakṣaṇa- prāptaprāṇasamāsamāgamarasollāsairamī vāsarāḥ" । unmīladityādi । "kākalī tu kalau sūkṣme dhvanau tu madhurā sphuṭe" ityamaraḥ । tadrūpaiḥ kalakalaiḥ ।
atra "rasollāsairamī" iti rasayorekadhaiva sāmyam, na tu tenaiva krameṇāpi । dvitīye pāde, kalayorasakṛttenaiva krameṇa ca । prathame ekasya makārasya sakṛt, dhakārasya cāsakṛt । rasaviṣayavyāpāravatī varṇaracanāvṛttiḥ, tadanugatatvena prakarṣeṇa nyasanādvṛttyanuprāsaḥ ।
atra anekasyaikadhāsakṛttvaṃ darśayatirasollāsairamī iti । rasayoritiraseti rephasakārayorānupūrvorāhityādekadhā । kalyoritikokilakākalīkalavalairityatretyarthaḥ । ekasya sakṛttvamasakṛttvaṃ darśayatiprathame iti ।
dhūtacūtetyatra takārasya । madhugandhalubdhamadhupetyatra dhakārasyetyarthaḥ । samāsametyatra tu anekadhānekasya sakṛttvāccheka evetyatastanna darśitam । vṛttyanuprāsa ityatra vṛttipadārthaṃ vyācaṣṭerasaviṣayeti ।
rasaviṣayo vāyapāraḥ vyañjanā, tadvatyāṃ vasturacanāyāṃ vastunor'thasya śabdena racanāyāṃ vṛttisaṃjñā ityarthaḥ । tatrānuprasaśabdārthaṃ yaujayatitadanugatatveneti । tādṛśaracanāsambandhatvenetyarthaḥ । prakarṣaśca varṇasāmyam ।
prāṇasamāsamāgametyatra ca yamakatvaṃ vakṣyate । yadyapi llāsairamī vāsarā ityatra ca sarayoranekadhā sāmyahetukena chekānuprāsenasahaikadhāsāmyabhedasya vṛttyanuprāsabhedasya ekavācakānupraveśarūpaḥ saṅkaro vakṣyate; tathāpi vāsaraśabdamagaṇayitvā vṛttyanuprāsabhedakathanam । evamanyatra । rasaviṣayeti ।
rasaviṣayaḥ svādānuprāṇako vyāpāro vṛttiḥ । vṛttyate anayā śabdo rasavyañjanayeti vyutpattyā । tena nadvatī uktarītyā śṛṅgārādirasaupayikakomalaparuṣamadhyamavarṇārabdhā vāpi racanā vṛttirupacārāditi bhāvaḥ । tadanugatatvena tayā vṛttyopalakṣitatvena ।
uccāryatvādyadekatra sthāne tāluradādike । sādṛśyaṃ vyañjanasyaiva śrutyanuprāsa ucyate । śrutyanuprāsākhyamanuprāsāntaramāhauccāryyatvāditi । varṇasāmyābhāve api ekasthānoccāryyatvasādṛśyādityarthaḥ ।
uccāryyatvāditidvayorbahūnāṃ vā vyañjanānāṃ tālavyatvena dantyatvenādiśabdāt kaṇṭhyatvādinā sāmyaṃ śrutyanuprāsa ityarthaḥ । imaṃ ca śrutyanuprāsaṃ "niveśayati vāgdevī kasyacit pratibhāvataḥ a; ityādīnā praśaṃsanti prācyāḥ । "dṛśā dagdhaṃ manasijaṃ jīvayanti dṛśaiva yāḥ । virūpākṣasya jayinīstāḥ stumo vāmalocanāḥ" ।
dṛśā dagdhamitivirūpākṣasya jayinīstā vāmalocanā ahaṃ stuve । locanasya virūpatvasundaratvātmakavāmatvābhyāṃ jayaparājayāvuktvā kriyābhāyāmapyāhadṛśā dagdhamiti । hareṇa manasijasya dṛśā dāhastābhistu kaṭākṣarūpayā dṛśā jīvanamato api jayaḥ । atra "jīvayanti" iti, "yāḥ" iti, "jayinīḥ" ita ।
atra jakārayakārayorekatra sthāne tālāvuccāryatvātsādṛśyam । evaṃ dantyakaṇṭhyānāmapyudāhāryam । eṣa ca sahṛdayānāmatīva śrutisukhāvahatvācchratyanuprāsaḥ । vyañjanaṃ cedyathāvasthaṃ sahādyena svareṇa tu ।
āvartyate antyayojyatvādantyānuprāsa eva tat । antyānuprasākhyamanuprāsāntaramāhavyañjanaṃ cediti । yathāvasthamiti । anusvāreṇa visargeṇa vā viśiṣṭo aviśiṣṭo vā yaḥ svaraḥ kevalo vā pūrvapādasya pūrvapadasya vā ante uccaritastādṛśasvaraviśiṣṭāvasthaṃ vyañjanaṃ cedādyena svareṇa svapūrvabhūtasvareṇa saha āvarttyate tadāntyānuprāsa ityarthaḥ ।
tat saṃjñāvyutpattimāha antayojyatvāditi । yathā ekapādānte dhīraḥ anyapādānte vīraḥ iti, yathā vā ekapādānte sāramanyapādānte hāramiti । evaṃ kārī hārīti svaramātre । yathāvasthamiti yathāsambhavamanusvāravisargasvarayuktākṣaraviśiṣṭam ।
eṣa ca prāyeṇa pādasya padasya cānte prayojyaḥ । yathāvasthamiti vyācaṣṭeyathāsambhavamiti । anusvaravisargasvarāṇāmanyatarasambhavo yathāsambhavapadārthaḥ । akṣaraviśiṣṭamityatra yathāvasthaṃ bodhyam ।
antyayojyatvaṃ vyacaṣṭeeṣa ceti । prāyeṇa ityanena pajjhaṭikādicchandaḥ svevāsya sambhavo nānuṣṭhubādāviti darśatam । keśaḥ kāśastavakavikāsaḥ kāyaḥ prakaṭitakarabhavilāsaḥ । cakṣurdagdhavarāṭakakalpaṃ tyajati na cetaḥ kāmamanalpam ।
keśaḥ kāśetijarata uktiriyam । kāśapuṣpastabakavad dhavalaḥ keśaḥ prakaṭitasya vakrasya kubjasya karabhasya kariśāvakasyaiva vilāso yasya kāyastādṛśaḥ । tathāpi ceto analpaṃ bahu kāmamabhilāṣaṃ na tyajatītyarthaḥ । tathāpītyākāṅkṣābalalabhyam ।
atra kāśalāsaśabdau svavisargāntyasvaraviśiṣṭāntyavyañjanau । kalpānalpaśabdau sānusvārāntyasvaraviśiṣṭantyavyañjanau । taccāntyavyañjanaṃ tatpūrvasvareṇa sahavṛttam । vyañjanamiti ।
keśa ityatra yathāsambhavamiti vacanāt saṃyuktākṣararahito vikāśa ityatra śakāraḥ svaravisargayuktaḥ kakārasthitenā'kāreṇa saha । vilāsa ityatra lakārasthitenā'kāreṇa saha varttate । kalpamityatra lakārarūpaṃ vyañjanaṃ pakāranusvarayuktaṃ, kakārasthitenākāreṇa saha । analpetyatra nakārasthitenākāreṇa sahetyarthaḥ ।
"śrutādhītā gītā śrutibhiravigītākhilaguṇā guṇātītā bhītābhayakṛdavinītāpacayadā । natiprītā pītāmbarasupariṇītāmaravadhū- dṛśā pītā sphītā malaruciparītā vijayatām" । ityādau kvaciddantyayojyatvābhāve apyayamanuprāso dṛśyate । asya ca prācīnoktālaṅkārebhyaḥ pṛthaganubhavasiddhaścamatkāraviśeṣa iti pṛthagalaṅkāratvam ।
"mandaṃ hasantaḥ palakaṃ vahantaḥ" ityādi । śabdārthayoḥ paunaruktyaṃ bhede tātparyamātrataḥ । lāṭānuprāsakhyamanuprāsamāhaśabdārthayoriti । śabdadvayārthayorityarthaḥ ।
paunaruktyaṃ punaḥ punaḥ kathanam । tataśca punaruktidoṣaprasaktāvāhabhede iti । tātparyyamuddeśyavidheyatāviṣayam । mātrapadādarthabhedo vyāvarttyati ।
śabdārthayoriti । tātparyyamanyaparatvaṃ, taccārthāntarasaṃkramitasvarūpaṃ tacchabdena vidheyatayā prakṛtopayogārthavivakṣaṇāt tanmātreṇa, na tu svarūpeṇa bhedo viśeṣaḥ । smerarājīvanayane nayane kiṃ nimīlite । paśya nijiṃtakandarpaṃ kandarpavaśagaṃ priyam ।
smerarājīvetināyaṃkaṃ dṛṣṭvā krodhānnimīlitākṣīṃ māninīṃ pratisakhyā uktiriyam । rūpeṇa kandarpanirjetāpi tvadanurāgāt tvadvaśagastathā cātra mānānaucityamiti bhāvaḥ । atra ādye nayanakandarpapade uddeśyatātparyyake antye tatpade tu vidheyatātparyyake ityato bhedaḥ । padārthau tu abhinnau mātrapadāt prakṛtyarthasya eva bhedavyāvṛttirna tu pratyayārthasya ।
atra vibhaktyarthasya paunaruktye api mukhyatarasya prātipadikāṃśadyotyadharmirūpasya bhinnārthatvāllāṭānuprāsatvameva । ityato vibhaktyarthabhedaṃ darśayatiatra vibhaktyarthasyeti । mukhyatarasyeti । prātipadikāṃśau nayanakandarpapade, taddyotyasya, tadvodhyasya dharmirūpasya nayanakandarpātmakasya arthasya prakṛtyarthānvitasvārthabodhakatvena asvatantrapratyayāpekṣayā svātantryād mukhyatarasyābhinnatvād ityarthaḥ ।
"nayane tasyaiva nayane ca" । atra dvitīyanayanaśabdo bhagyattvādiguṇaviśiṣṭatvarūpatātparyamātreṇa bhinnārthaḥ । yatra tu prakṛtyarthasyāpi bhedastatra na lāṭānuprāsatvamityāhanayane iti । atra dvitīyanayanaśabdasya bhāgyavattādītyarthe tātparyāt tātparyyasyaiva prātipadikārthasyāpi bheda iti darśayatiatra hīti ।
tathā ca arthāntarasaṃkramitavācyalakṣaṇāviṣaya evāyaṃ na lāṭānuprāsa ityuktam । ataeva arthāntaṃsaṃkramitavācyalāṭānuprāsayoḥ kathitapadādoṣatākathane pṛthagena taddvayamuktam । atreti । vibhaktyoḥ supoḥ ।
dharmirūpasya cakṣurādirūpasya । vibhaktītyupalakṣaṇaṃ; tena liṅgavacanayorapi । evaṃ supratipattaye asandigdhamudāharaṇaṃ darśayitvā sandigdhaṃ darśayati-nayane iti । tātparyyamātreṇa na tu svarūpeṇa ।
iha ca paunaruktyapratibhāsamātramalāṅkāraḥ,na tu pratīyamāno viśeṣaḥ tasya gūḍhatvādiguṇībhāvahetutvābhāvāt । "yasya na savidhe dayitā davadahanastuhinadīdhitistasya । yasya ca savidhe dayitā davadahanastuhinadīdhitistasya" । asya ekapade iva anekapadeṣvapi sambhavaṃ darśayatiyathā vā ।
yasya tetiatra prathamārdhe davadahane tuhinadīdhititvaṃ vidheyamatāpakaratvāt । eṣa ca bahupadaniṣṭho api sambhavatīti tatrodāharaṇānyāhayathā veti । yasya na savidhe dayitetyādau prathamārdhe tuhinadīdhitirdavadahanaḥ dvitīyārdhe davadahanaḥ tuhinadīdhitiriti sambandhaḥ । atrānekapadānāṃ paunaruktyam ।
eṣa ca prāyeṇa lāṭajanapriyatvāllāṭānuprāsaḥ । 'nuprāsaḥ pañcadhā tataḥ । pañcadhetichekānuprāsaḥ, vṛttyanuprāsaḥ, śrutyanuprāsaḥ, antyānupraso lāṭānuprāsaśceti pañcadhā । kāvyaprakāśe tu lāṭānuprāsasyaiva pañcadhātvamuktam ।
upasaṃharatianuprāsa iti । spaṣṭam । satyarthe pṛthāgarthāyāḥ svaravyañjanasaṃhateḥ । krameṇa tenaivāvṛttiryamakaṃ vinigadyate ।
yamakanikaramāhasatyartha iti । arthe sati pṛthagarthāyāḥ padasaṃhateḥ tenaiva krameṇa āvṛttirityarthaḥ । atra lāṭānuprāsavāraṇāya pṛthagarthāyā ityavaśyaṃ deyam । tathā ca śamarate amaratejasītyatra yamakitabāgayoḥ dvayoḥ "samarasamaraso aya" mityatra ekatarasya nirarthakatve pṛthagarthāyā ityuktyanaucityamaḥ ator'the satyuktamityāha ।
atra dvayorapi padayoḥ kvacitsārthakatvaṃ, kvacinnirarthakatvam । kvacidekasya sārthakatvamaparasya nirarthakatvam । ata uktam"satyarthe" iti । atra dvayorapīti ।
dvayorekatarasya vā arthāsattve tu svaravyañjanasaṃhateḥ tenaiva krameṇa āvṛttirityevameva lakṣaṇāntaramityabhiprāyaḥ । ubhayānugamastu ekārthābhinnāyā ityevaṃrūpeṇa bodhyam । etadeva vṛttau viśadayatiatretyādi । atra yamake ।
padayoryamakāvayavabhūtayoḥ svaravyañjanayorityarthaḥ । priyatamāyatamānetyādivat nirarthakatvam । dvayorekasya vānarthakatve padatvābhāvāditi kvacid viṣaye sārthakatve svātantryeṇetyarthaḥ । anarthakatvaṃ padāvayavarūpākṣarasācivyenaiva sārthakatvāt ।
iha ca prāyikatvāt varṇasamudāyadvayamadhikṛtya sārthakatvādikamuktam । tricatuḥ paunaruktyena lakṣaṇānusāreṇa yathāyogamūhyam । "tenaiva krameṇa" iti damo moda ityāderviviktaviṣayatvaṃ sūcitam । etacca pādapādardhdaślokāvṛttitvena pādādyāvṛtteścānekavidhatayā prabhūtatamabhedam ।
asya prabhedā bahava ityāhaetacceti । pādādītyādipadāt pādasyaiva tṛtīyacaturthabhāgasya aniyatatadbhāgasya ca parigrahaḥ । "navapalāśa-paḷāśavanaṃ puraḥ sphuṭaparāga-parāgata-paṅkajam । mṛdula-tānta-latāntamalokayat sa surabhi suribhiṃ sumanobharaiḥ" ।
navapalāśeti । sa kṛṣṇaḥ puraḥ surabhiṃ vasantamalokayat । kīdṛśaṃ navaṃ palāśaṃ patraṃ yasya tādṛśaṃ palāśavanaṃ kiṃśukakānanaṃ yatra tādṛśam । sphuṭaiḥ parāgaiḥ paragataṃ vyāptaṃ paṅkajaṃ yatra tādṛśam ।
mṛduto mṛdutaraḥ eva klāntor'thāt raviraśmanā latayā antaḥ agrabhāgo yatra tādṛśam । yadvā mṛdulaḥ mṛduḥ tāntaḥ arthāt yuvabhirākaṅkṣito latāyā anto agrabhāgo yatra tādṛśam । tam kāṅkṣāyāmiti dhātuḥ । suraābhiṃ kīdṛśam ।
sumanobharaiḥ puṣpasamūhaiḥ surabhiṃ sugandhim । navapalāśaṃ nūtanapatram । palāśavanaṃ, kiṃśukavanam, sphuṭaiḥ parāgaiḥ kusumareṇubhiḥ parāgataṃ, saṃgataṃ, mṛdulaṃ komalaṃ, tāntaṃ vistṛtaṃ, latāntaṃ latām । dvayornirarthakatve "priyatamāyatamāmetyādyudāharaṇam ।
atra padāvṛttiḥ । "palāśapalāśa" iti "surabhiṃ surabhiṃ" ityatra ca dvayoḥ sārthakatvam । "latāntalatānta" ityatra prathamasya nirarthakatvam । "parāgaparāga" ityatra dvitīyasya ।
evamanyatrāpyudāhāryam । atra sārthakayoḥ palāśaṃ surabhimityanayoḥ padayoḥ dvayauḥ āvṛttiḥ ityāhaatreti । anyataranirarthakatvaṃ tu darśayatilatānteti । anyatra pādādyāvṛttau ।
atra pādāvṛttiryathā mama tātapādānāṃ kuvalayāśvacarite munyāśramavarṇanam । "jīa ua jaṇa māṇaaṃ, jīa ua jaṇa māṇaaṃ । " kecittu svaraikavyañjanāvṛttāvapi yamakamicchanti । "ekaṃ kūpe nayanamaparaṃ manmukhe khelayantī māmuddiśya pratikṛtimapi svāṃ kimapyālapantī ।
udyatpīnorasijayugalaṃ kumbhamabhyuddharantī śikṣākūtasmitaśucimukhī prāviśanmānasaṃ me" । "yamakādau bhavedaikyaṃ ḍalorbavorlarostathā" । yamakādāvityādiśabdena śleṣādau । ityuktanayāt "bhujalatāṃ jaḍatāmabalājanaḥ" ityatra naṃ yamakatvahāniḥ ।
yamakādāvityādipadāt śleṣaparigrahaḥ । ḍalorityādau sarvatra prathamavarṇeakāra uccāraṇārthaḥ । vaverityatra anyasthapavargoyayoraikyamuktam । atra cālaṅkārikasamayamātram ।
anye dvaye tu jalayorekatvaṃ ḍaśruterlaśrutirityanuśāsanamapyasti । anyasyānyārthakaṃ vākyamanyathā yojayedyadi । anyaḥ śleṣeṇa kākvā vā sā vakroktistato dvidhā । dvidheti śleṣavakroktiḥ kākuvakroktiśca ।
vakroktyalaṅkāramāhaanyasya vakturanyārthakaṃ vākyam anyaḥ śrotā tadvākyaśleṣeṇa svavākyakākkā vānyābhiprāyakatayā yadi yojayed yojanaviśiṣṭaṃ pratyāyayet tadā sā dvidhā vakroktirityarthaḥ । dvidhātvaṃ darśayatiśleṣeti । anyasyati । anyena kenacidanyārthakatvenoktam ।
taditareṇa sabhaṅgenābhaṅgena vā śleṣaṇa, kākkā, svaraviśeṣeṇa vā yadi yathārthato anyārthatvena prayojyate sā vakroktiḥ । tataḥ śleṣakākurupopādhidvayayogād dvividhetyarthaḥ । "ke yūyaṃ sthala eva samprati vayaṃ praśno viśeṣāśrayaḥ kiṃ brūte vihagaḥ sa vā phaṇipatiryatrāsti supto hariḥ । vāmā yūyamaho viḍambarasikaḥ kadṛk smaro vartate yenāsmāsu vivekaśūnyamanasaḥ puṃsveva yoṣidrabhramaḥ" ।
ke yūyamiti । avijñātanāmajātikaṃ kañcit prati ayaṃ vaktuḥ praśraḥ । pṛṣṭaḥ puruṣaśca vidrāvakaḥ sa tadvākyaṃ tadvākyaśleṣeṇa ke jale yūyam ityabhiprāyakaṃ sthale evetyādi svottareṇa pratyāyayati । pūrvavaktā tvāhapraśra iti ।
tvadayināmajātirūpaviśeṣaviṣaya ityarthaḥ । śrotā tu viḥ pakṣī, śeṣo anantanāgastadāśrayastaddvayoḥ praśra ityarthakatāṃ svottareṇa pratyāyayatikiṃ vrūte iti । yatra vau garuḍe harirasti, yatra śeṣe anante hariḥ śete ityarthaḥ । praṣṭā tat śrutvā krodhādāhavāmā viparītabāddhṛtvena pratīkūlā yūyamiti ।
śrotā tu yūyaṃ vāmāḥ striyaḥ ityabhiprāyakatāṃ pratyāyayan taṃ nindatiaho viḍambeti । viḍambo viḍambanaṃ varttate tvayīti śeṣaḥ । vivekaśūnyamanasastaveti śeṣaḥ । asmāsu puṃsu ityanvayaḥ ।
atra śleṣaṃ sabhaṅgabhaṅgapadayordarśayatiatreti । ke kimākhyāḥ ? jale ca । viśeṣo vaidharmyaṃ, viḥ paśrī, śeṣo nāgaśca । vāmā vakrāḥ striyaśca ।
viḍambarasikaḥ viḍambe rasikaḥ sakautukaḥ । atra viśeṣapadasya "viḥ pakṣī" "śeṣo nāgaḥ" ityarthadvayayogyatvāt sabhaṅgaśleṣaḥ । anyatra tvabhaṅgaḥ । "kāle kokilavācāle sahakāramanohare ।
kṛtāgasaḥ parityāgāttasyāśceto na dūyate" । atra kayācitsakhyā niṣedhārthe niyukto nañ anyathā kākvā dūyata eveti vidhyarthe ghaṭitaḥ । kākkā yojanamāhakāle iti । krodhānnāyikayā parityaktasya kṛtāmaso nāyakasya āśvāsajanakasakhīṃ prati sakhyā uktiriyam ।
kokilā vācālā yatra iti vigrahaḥ । sahakāraṃ tat puṣpam । atraikayeti । yadyapi tatprayuktaṃ vākyaṃ na śrutamasti yadantargataḥ nañ niṣedhārthaka syāt ।
ato asya kāle ityādivākyasya kākkā yojanayā tadarthakavākyasyāsambhava eva, tathāpi prakaraṇādasya vākyasya nāyakaśvāsajanakavākyatvapratītau kākunañā eva tadupapattestadākṣiptavākyasthanañ eva svavākyasthanaño vidhyarthakatāghaṭanaṃ bodhyam । idaṃ ca tādṛkpraṃkaraṇasattve eva saṃgacchate, tādṛkprakaraṇagrāhakāsattve tu nedamudāharaṇam । tathā'kṣiptavākyasthasya naño viṣedhārthakatvam । evaṃ kākunañviśiṣṭavākyasyaiva vidhyarthakatā ।
tathā ca "guruparatantratayā bata, dūrataraṃ deśamudyato gantum । alikulakokilalalite naiṣyati sakhi ! surabhisamaye asau । "iti kāvyaprakāśakṛduktameva udāharaṇaṃ bodhyam । tatra hi śocanābhiprāyakasya pūrvavākyasya kāmākulābhiprayakatvena dvitīyavaktryā yojanam ।
śabdairekavidhaireva bhāṣāsu vividhāsvapi । vākyaṃ yatra bhavetso ayaṃ bhāṣāsama itīṣyate । bhāṣāsamālaṅkāramāhaśabdairiti । śabdaiḥ padaiḥ ।
vākyaṃ tatsamūhaḥ, sa ca saṃskṛtaprākṛtasakalabhāṣāsu ekavidhapadaghaṭita ityarthaḥ । śabdairiti । ekavidhairviśeṣābhāvādekaprakāraiḥ । bhāṣāsu saṃskṛtaprākṛtādiṣu ।
bhāṣāsamaḥ । bhāṣāsu samānyekarūpāṇi padāni vidyante yatreti vyutpattiyogādanvarthanām pṛthagalaṅkāraḥ । eṣa ca śleṣālaṅkāraviśeṣa iti yaduktaṃ caṇaḍīdāsapaṇḍitaistadasaṅgatam, arthadvayābhāvāt । "mañjulamaṇimañjīre kalagambhīre vihārasarasītīre ।
virasāsi kelikīre kimīli ! dhīre ca gandhasārasamīre !" । mañjuleti । he āli ! mañjulamaṇimañjīre mañjulaṃ maṇiyuktaṃ mañjīraṃ yasyāḥ he tādṛśi । athavā mañjīre kalaśabdo gambhīro yatra tādṛśi ।
vihārasarasītīre kīdṛśe, kelyarthakaḥ kīro yatra । gandhasāraḥ gandhapradhānaḥ samīraścayatra tādṛśe । etādṛśānekoddīpakasattve api kiṃ virasāsītyarthaḥ । eṣa ślokaḥ saṃskṛta-prākṛta-śaurasenī-prācyāvantīnāgarāpabhraṃśeṣvekavidha eva ।
"sarasaṃ kaiṇaṃ kavvam" । ityādau tu "sarasam" ityatra saṃskṛtaprākṛtayoḥ sāmye api vākyagatatvābhāve vaicitryābhāvānnāyamalaṅkāraḥ । sarvabhāṣāsu ekavidhaiḥ padaiḥ vākyaghaṭitatve evāyamalaṅkāraḥ tādṛśaikapadena tu vākyaghaṭane tādṛśasthale nāyamalaṅkāra ityāhasarasaṃ kaiṇa iti । sarasaṃ kavīnāṃ kāvyamityarthaḥ ।
atra tādṛśaikasarasapadaghaṭitatvād vākyasya nāyakalaṅkāra ityarthaḥ । śliṣṭaiḥ padairanaikārthābhidhāne śleṣa iṣyate । śleṣālaṅkāramāhakhliṣṭairiti । śliṣṭairubhayavācakaiḥ ekarūpairityarthaḥ ।
śliṣṭairiti । aneketyanena dvayorvā bahūnāṃ vārthānāmabhidhāne prakaraṇādiniyamābhāvādabhidhayā bodhane । etena dhvanivyavacchedaḥ । nanu kiṃ bhinnaiḥ padairanekārthābhidhānamutaikaikena ? ādye gauraśvaḥ puruṣo, hastītyādāvapi śleṣaprasaṅgaḥ ।
dvitīye lakṣaṇasyāsambhavitvamanyāyaṃ conekārthatvamiti nyāyāt । ityata āha śliṣṭairiti । śliṣṭaiḥ "arthabhedena śabdabheda" iti darśanāt, "kāvyamārge svaro na gaṇyate" iti ca nayāt vācyabhedena bhinnairapi yugapaduccāraṇenāpagatabhedaiḥ । tridhā khalu śabdābhivyaktiḥ rūpator'thataḥ svarataśceti darśanāt ।
evaṃ ca bhinnayorapi samānaśrutyoḥ śabdayostattannyāyena uccaritayoḥ kameṇa svasyārthabodhanaṃ yatra tatra śabdasvarūpaśleṣeṇa śabdaśleṣaḥ । śabdaparivṛttisahatve tvarthaśleṣa iti niyamamaṅgīkurvatāṃ kāvyaprakāśakārādīnāṃ matamanusṛtya vyākhyānam । anye tvāhuḥna khalu ghaṭapaṭayoriva "vasudhāmahita purājita nirāgamanābhāvāḥ । varṣāścāsurabhitavarāhavapuṣastarve ca hareścopamā ghaṭatā" ।
ityādau śabdānāmekaprayatnena niṣpattidvayamupapadyate । dvayorekākāratvena tathāṅgīkāre eva eva kulālaḥ, ekākāraṃ ghacaśatamekayā sāmagyā niṣpādayet । tathā sati bhedavyavahārocchedaḥ syāt । "ayameva bhedo bhedahetuśca yadviruddhadharmādhyāsaḥ kāraṇabhedaśceti" ।
kiṃ ca yadyubhayārthapratipādanasamīhayā vakturekadā śabdadvayodāharaṇasambhavastadā ghaṭasahastracikīrṣuḥ kulālo api ekadā tat nirvāhayet । taduktamācāryaśrīmadudyotakaracaraṇaiḥ "kramavṛttitvād vāca" iti । tenaikatraiva śabde nānāviṣayāṇāmarthānāṃ svaṃsvasāmagrīvaśena kameṇojjīvanamiti vādināṃ matamevāśrayitumucitam । kintvatra mate tatprathamaviruddhāyā dvitīyābhidhāyāḥ punarujjīvanamanupapannamiti dvitīyābhidhānāmnā"janasthāne bhrānta" mityādāvivātrāpi vyañjanaiva vṛttirupadiśyate ।
evaṃ ca dhvanitantre prakaraṇaniyamasthale tasmādeva śabdāduccāraṇādisāmagrīsahakṛtā tadvyāpārantareṇa sabhaṅgābhaṅgaśabdāntaralabhyārthapratītiḥ । yatra tu yena dhvastetyādau prakaraṇādiniyamo nāsti tatra dvayorabhidhānasaṃśayaḥ । yatra ca śabdaparivartane api dvyarthahānistatra śabdaśaktermūlatvena śabdaśleṣaḥ । yatra ca śabdaparivarttane api na tadarthakṣatistatrārthamātraṃ pratyevaṃśabdopayogādarthaśleṣatā ।
etanmatānusāreṇa tu śliṣṭāvarthau vidyete eṣviti matvarthoyapratyayāntatvena śliṣṭaiḥ padairityādi sautraṃ śliṣṭapadaṃ vyākhyeyam । anekārthābhidhāna iti । anekārthābhidhānasaṃśaya iti । asya sūtrasya śabdālaṅkāraprakaraṇe paṭhitatvādeva siddhaṃ padānāṃ parivṛttayasahatvam ।
ye tvāhuḥ "prati prasūte śabdaḥ śabdāntara"miti tadayuktaṃ, pratiprasūtaśabdānubhavābhāvāt, ananubhūtaśabdenārthapratītau cātiprasaṅgāt, bhinnavācakād bhinnavācyotpattiniyamābhāvādvā । evaṃ ca varṇādigatatvena śleṣasya prācīnānurodhena vyavahāraḥ । tathoccāraṇāṅgīkāre hi śabdayoḥ "durgālaṅghita" ityādau janasthāna ityādāvapi vyañjanānaṅgīkāraprasaṅgaḥ । "hṛdijñeṣu ca vakṣyati" ityādau "vyathāṃ dvayeṣāmapi medinībhṛtām"ityādau ca yasyārthasya prathamaṃ buddhyārohastasyopameyatā, anyasya ca upamānateti saṃgatiḥ ।
varṇapratyayaliṅgānāṃ prakṛtyoḥ padayorapi । śleṣādvibhaktivacanabhāṣāṇāmaṣṭadhā ca saḥ । tasya aṣṭavidhatvamāhavarṇeti । sakalaṣaṣṭhyantānāṃ śleṣād ityatrānvayaḥ ।
varṇāditraye api varṇadvayapratyayadvayaliṅgadvayeti bodhyam । evaṃ vibhaktivacanabhāṣāsvapi dvitvaṃ ca bodhyam । prakṛtipadayostu dvivacanenaiva tathātvaṃ bodhitaṃ, vibhinnarūpavarṇadvayasya aikyarūpyaṃ tattvam । iha ca varṇādigatatvena aṣṭavidhatvaṃ śleṣasyāsamīcīnamiti caṇḍīdāsapaṇḍitarāghavānandaprabhṛtīnāṃ matam ।
tadabhidhānamasat । tathāhivarṇādigatatvena sarvathā śleṣasyāṣṭavidhatvamasti । "vakrībhūte vidhau mūdrdhni bhaved bhasmānulepanam । śmaśāne raktirāvāsaḥ syāddigambaratā tathā" ।
ityatra prakaraṇābhāvāt kiṃ mahādevaḥ? utāho kaściddaridro vācya iti sandehaḥ । tenātra vidhuvidhiśabdayorukārekārayoraukārarūpatvād varṇaśleṣaḥ । "yena dhvastamanobhavena" ityādau "syānnanditā virūpākṣapādapadmaniṣevaṇāt" ityādau ca prakaraṇājñāne kimahaṃ nanditānandakaḥ syāmiti kasyacid bhaktasya vacanam ? uta kasyacid bhaktasya nanditānandināmagaṇaviśeṣatvaṃ syāditi vacanamiti sandehaḥ । tenātra syāt syāmiti pratyayaśleṣaḥ ।
nanditā ityatra taltṛcorvibhaktyoḥ śleṣaḥ । "yo asakṛt paragotrāṇāṃ pakṣacchedakṣaṇamaḥ । śatakoṭidatāṃ bibhrad vibudhendraḥ sa rājate" । ityatra puṃnapuṃsakaliṅgayoḥ śatakoṭidatāmityatra dadāti-dyatyoḥ dhātvoḥ prakṛtyoścaśleṣaḥ ।
"yena dhvasta" ityādau vibhaktisamāsayorvailakṣaṇyena śleṣaḥ । "sarvasvaṃ hara sarvasva" ityatrāpi vakṣyamāṇodāharaṇer'thadvayasyāpi sandehāspadatvād vibhaktiśleṣaḥ । "dadhate asya parāṃ śobhāmaho madhuratābhṛtaḥ" ityādau ca kiṃ madhuratāṃ bibhratīti madhuratābhṛto bahavo janāḥ, uta madhuratayā bhṛtaḥ kaścid varttata iti bahuvacanaikavacanayoḥ śleṣaḥ । kiñca madhuratābhṛta ityatrāpi kkippratyayaktapratyayayoḥ ।
dadhata ityatrāpi ca pakṣe dhādhātorbahuvacanaṃ pakṣe ca dadhadhātorekavacanaṃ śliṣṭaṃ ca । tadevamabhidhādūyasaṃvedyapratyayoktitaḥ śleṣālaṅkāraviṣaye aṣṭavidhaśleṣasya sambhavamavicāryya prācīnādhikṣepakāribhirupajīvyaiḥ sahālaṃ bahunā vivādena । nanvevaṃ "yena dhvasta" ityādāvapi yasyārthasya prathamaṃ buddhyārohaḥ sa vācyo astu aparastu vyaṅgyo astu kiṃ tatrāpi śleṣālaṅkārakalpanairiti cennaivam । iha yadi saṃśayajñānaviṣayatvādanirddhāritatvāt "bhadrātmana'; ityādau, "hṛdijñeṣu ca vakṣyati'; ityādau ca nirddhāritatvāt vṛttidvayakalpanasadbhāve saṃgatiḥ ।
yattu caṇaḍīdāsapaṇḍitairuktaṃ "vyathāṃ dvayeṣāmapi medinībhṛtām" ityādau ubhayābhidhānaṃ cetīti "sandhyāvandanavelāyāṃ mukto ahamiti manyate । khaṇḍalaḍḍukavelāyāṃ haṇḍamudyamya dhāvati" । ityābhāṇakamanukaroti । kvacidabhidhāṅgīkāre hi bhadrātmana ityādāvapi kimaparāddhamabhidhādvayena ।
nanvatraiva doṣanirūpaṇaprastāve sandigdhayorarthaśabdayorduṣṭatā, tat kathaṃ "yena dhvasta" ityādāvabhidhānasaṃśaye alaṅkāratvamapyucyate ? "abalā acalā vā syuḥ"ityādau "āśīḥ paramparāṃvandyām" ityādau ca doṣasthale sandehavaśena vivakṣitaikārthānirddhāraṇādativyagratayā'svādaṃ prati prātikūlyam । iha tu vivakṣitayorapyarthayoranirddhāraṇarūpāyā vicchittarānukūlyamanubhavasiddham । ataeva pūrvatra mahākaveḥ skhalanamanyatra vahvarthapadanirvāhe prayuktasādhanaṃ sārvalaukikameva । kiñca pūrvatraikārthasyāsvādapradāne dvitīyārthaḥ pratikūlabhūtaḥ, taṃ haṭhādivākṛṣya tato bahiṣkaroti, iha tu dvayorarthayorekasya buddhyāroheṇāpareṇārthena tannimittakāvyādāvapakarṣatvam ।
evameva dvayorarthayoḥ nirddhāritatvena kavitvavivakṣānubhavasākṣiketi rahasyam । evaṃ "vaurivaṃśadavānala" ityādau vaṃśaśabdāt vyañjanayā baudhitasya veṇurūpārthasyaikānvayarūpeṇārthena "gaurvāhīka'; ityādau govahīkayoriva "mukhacandra'; ityādau mukhacandrayoriva tādātmyādrūpakam । nanu gaurvāhīka ityādau āropyamāṇagavārthasya utpadyamānānvayabādhaḥ । sa ca gavārtho mukhya iti tatra gauṇī lakṣaṇā ।
iha ca veṇurūpārtho vyaṅgya iti kathaṃ mukhyārthabādhajīvitā lakṣaṇeti cet ? atraivaṃ saṅgatiḥ । yathā khalu "jātirekapadārtha" iti vādināṃ mate prācīnairasmābhiśca ihaiva dvitīyaparicchede saṅketitārthanirūpaṇe pradarśitena nayena jātimātrabodhanād abhidhāyāṃ viratāyāṃ vyaṅgyatvenābhyupagantavyayā vyakte rūpyamāṇānvayabodhe lakṣaṇā tathehāpi vyaṅgyatvenāhatsaya veṇurūpārthasya yathāvyaktirūpavyaṅgyasya jātirūpavyaṅgyenāvinābhāvena tadvatpratītiḥ । "gato astamarka'; ityādau "kāntamabhisare'; tyādivyaṅgyavailakṣaṇyenāvaśyakatvena mukhyaprāyatvaṃ davānalāditvasamagrīsamutthitasya veṇurūpārthasyāpīti taulyam । yadvā "so ayamiṣoriva dīrghadīrghataro vyāpāra" iti matāśrayaṇād veṇurūparthavaṃśaśabdasyānvayarūpārthavaṃśaśabdena ekākāratvādabhedopacārād vyaṅgyasya veṇurūpārthasya vidheyatvād mukhyārthatvamiti ।
śleṣādityasya varṇetyādau pratyekamanvayaḥ । tena varṇayoḥ śleṣāt pratyayayoḥ śleṣādityādi । "pratikūlatāmupagate hi vidhau viphalatvameti bahusādhanatā । avalambanāya dinabhartturabhūnna patiṣyataḥ karasahastramapi" ।
vidhau candre, vidhātari vā । karāḥ kiraṇāḥ, hastāśca । atra "vidhau" iti vidhuvidhiśabdayorukārekārayoraukārarūpatvācchleṣaḥ । pratikūlatāmiti ।
hi evārthe । vidhau vidhātari pratikūlatāmupagate bahusādhanatā bahūpāyatvaṃ viphalatvameti ityarthaḥ । tadeva darśayatiavalambanāyeti । patiṣyataḥ dinabharttuḥ avalambanāya rakṣaṇāya karasahastraṃ raśmisahastrameva karasahastraṃ hastahasastraṃ nābhūdityarthaḥ ।
vidhau candre tasyaiva tatpratikūlatvānna tu vidhātuḥ । atra vidhāvityatra ukārekārarūpavarṇayorvikāreṇa aikyarūpyamityāhaatreti । "kiraṇā hariṇāṅkasya dakṣiṇaśca samīraṇaḥ । kāntotsaṅgajuṣāṃ nūnaṃ sarva eva sudhākiraḥ" ।
atra "sudhākiraḥ" iti kvip-ka-pratyayoḥ । kiṃ cātra bahuvacanaikavacanayoraikarūpyādvacanaśleṣo api । pratyayaśleṣamāhakiraṇā iti । vibhaktiśleṣasya pṛthagupādānāt pratyayo atra vibhaktibhinno bodhyaḥ ।
vibhinnarūpapratyayadvayasyaivarūpyaṃ tattvam । kāntotsaṅgajuṣāṃ nārīṇāmityarthaḥ । atraikavacanaśleṣo apyastītyatrāhakiñjeti । vacadvaye api aikyarūpyaṃtattvam ।
atra kiraṇā iti bahuvacanāntam । samīraṇa iti ekavacanāntam । ubhayatraiva sarva iti kira iti ca । atra ca sarva ityatra pratyayaśleṣaṃ vinā vacanaśleṣa eva ।
"doṣayuktaḥ padādartha'; ityatra tu vacanaśleṣaṃ vinā pratyayaśleṣa evetyataḥ pṛthak śleṣadvayam । atra hi doṣayuktaityasya padādityatranvaye pañcamyāstasipratyayaḥ । artha ityanvaye tu ktapratyaye ubhayatra ekavacanam । sarva eva ityatra sarvaśabdo bahuvacanāntaḥ, ekavacanāntaśca ।
tena sudhākiraḥ ityasya bahuvacanāntasya viśeṣaṇatve vikṣepārthāt kṛdhātoḥ kkipapratyayaḥ । ekavacanāntasya tu kapratyayaḥ । "vikasannetranīlābje tathā tanvyāḥ stanadvayī । tava dattāṃ sadāmodaṃ lasattaralahāriṇī" ।
atra napuṃsakastrīliṅgayoḥ śleṣo vacanaśleṣo api । liṅgaśleṣamāhavikasadityādi । liṅgadvaye apyaikarūpyaṃ tattvam । tanvyā vikasantī netranīlābje stanadvayī ca tava modaṃ sadā dattām ।
ubhayorviśeṣaṇamāhalasaditi । netrapakṣelasantī te tarale ceti samāse । tādṛśī ca te hāriṇī manohāriṇītyarthaḥ । lasana taralaḥharamadhyagaḥ maṇiryasya tādṛśahāravatī stanadvayī ।
atrāpi vacanaśleṣasaṅkaramāhaatra ceti । atrāpītyarthaḥ । atra liṅgaśleṣaṃ vinā dattāmityatra vacanaśleṣaḥ । vacanaśleṣaṃ vinā liṅgaśleṣastu "haristannāma cāghanut" iti ।
atra haristannāmno liṅgabhede api aghanudityaikarūpyam । vacanaṃ tu abhinnam । dattāmitidādhātoḥ parasmaipade dvivacanāntaḥ । ātmanepade caikavacanāntaḥ ।
lasat taralahāriṇīti padaṃ netranīlābjaviśeṣaṇatve dvivacanāntaṃ stanadvayyāstvekavacanāntaṃ strīliṅgam । vacanaśleṣo apītyapiśabdāt na kevalaṃ liṅgaśleṣamātramityarthaḥ । "ayaṃ sarvāṇi śāstrāṇi hṛdi jñeṣu ca vakṣyati । sāmarthyakṛdamitrāṇāṃ mitrāṇāṃ ca nṛpātmajaḥ" ।
atra "vakṣyati" iti vahi-vacyoḥ, "sāmarthyakṛt" iti kṛntati-karotyoḥ prakṛtyoḥ । prakṛtiśleṣamāhaayamiti । rājaputre jāte jyotirvida uktiriyam । hṛdi vakṣyatītyanvayaḥ ।
jñeṣu paṇḍiteṣu śāstrāṇi vakṣyati kathayiṣyati । amitrāṇāṃ samarthyasya chettā । mitrāṇāṃ sāmarthyasya karttā janakaḥ । vahivacyoritihṛdo adhikaraṇatve vahidhāturjñānārthavācī ।
sāmardhyakṛt cāmitrasambandhitve chedanārthaḥ kṛntati iti dhātoḥ । mitrasambandhitve karaṇārthaḥ । vibhaktyabhede api prakṛtimātrasya bhedāt prakṛtiśleṣa eva ityata āhaprakṛtyoriti । "pṛthukārtasvarapātram-" ityādi ।
atra padabhaṅge vibhaktisamāsayorapi vailakṣaṇyātpadaśleṣaḥ, na tu prakṛtiśleṣaḥ । padaśleṣamāhapṛthuketi । nyūnādhikavarṇayoḥ padayormilanād arthadvaye api aikyarūpyaṃ tattvam । pṛthukārttetyādi vyākhyātam ।
atra prakṛtiśleṣatvaṃ nirasyati atra padabhaṅge iti । vibhaktervailakṣaṇyamatra samāse luptāyā bodhyam । yadyapi nyūnādhiketyādilakṣaṇavaśādeva prakṛtiśleṣato bhedasiddhistathāpi prakārāntareṇāpi tatsiddhirdarśitā । tathā caitatsakalavailakṣaṇyaviśiṣṭaḥ padaśleṣaḥ ।
prakṛtimātravailakṣaṇye tu prakṛtiśleṣaḥ । pṛthuketyādi vyākhyātameva sandigdhatvasya kvacidadoṣakatvakathanaprastāve । atreti । ayamarthaḥ ।
vibhaktyāderabhinnatve hi prakṛtimātrasya bhede prakṛtiśleṣatvamevocitm । iha tu vibhakteḥ pṛthvādiśabdeṣu pṛthukādiśabdeṣu ca bhinnatayā padadoṣa eva । vibhaktyāderabhede api padamātrasya bhedātprakṛtiśleṣa eva ityāha । "nītānāmākulībhāvaṃ lubdhairbhūriśilīmukhaiḥ ।
sadṛśe vanavṛddhānāṃ kamalānāṃ tadīkṣaṇe" । atra lubdhaśilīmukhādiśabdānāṃ śliṣṭatve api vibhaktekabhedātprakṛtiśleṣaḥ, anyathā sarvatra padaśleṣaprasaṅgaḥ । tanmātravailakṣaṇye prakṛtiśleṣamapyatrāhaevaṃ nītanāmiti । madhulubdhairbhramarairnolotpalabhrameṇākulīkṛtayoḥ nāyikāyāḥ netrayoḥ varṇanamidam ।
atra kamalānāmityatra cārtho gamyaḥ । tathā ca vanevṛddhānāṃ vṛddhamṛgaṇāṃ kamalānāṃ ca sadṛśe tasyā locane । vanavṛddhakamalanāyikālocanadvayānāṃ viśeṣaṇamāhanītānamiti । bhūriśilīmukheranekabāṇaiḥ karaṇabhūtaiḥ lubdhakairvyādhaiḥ karttṛbharākulībhāvaṃ nītā vanavṛddhāḥ mṛgāḥ, lubdhairmadhulubdhairbhūriśilīmukhairanekamadhukarairākulībhāvaṃ nītāni vane jale vṛddhāni kamalāni ca ।
paraṃ tu nīlotpalabhramānnetradvayamiti viśeṣaḥ । "alibāṇau śilīmukhau'; iti koṣaḥ । atra lubdhaśilīmukhau prakṛtī । anyatheti ।
nyūnādhika ityādilakṣaṇābhāvapakṣe iti bodhyam । evaṃ ceti । kamalaśabdasya padārthatve lubdhairlobhayuktairbhūribhiḥ śilīnuśairbhramaraiḥ । mṛgaviśeṣārthatve lubdhairlubdhakairbhūribhiḥ pūrṇabhūtaiḥ śilīmukhairbāṇaiḥ ।
vanaṃ jalaṃ kānanaṃ ca । vibhakteḥ pratyayarūpāyāḥ sarvatra vakṣyatyādau । "sarvasvaṃ hara sarvasya tvaṃ bhavacchedatatparaḥ । nayopakārasāṃmukhyamāyāsi tanuvartanam" ।
vibhaktiśleṣamāhasarvasvamiti । suptiṅantatvena bhede api padayoścaikyarūpyaṃ tattvam । sarvasvamiti । śivabhaktastaṃ prati dasyośca putrādikaṃ prati coktiriyam ।
he hara ! tvaṃ sarvasya sarvasvam । bhavasya utpatteśchedatatparaśca muktidatvāt । nayasya nīteḥ upakārantarasya sāmmukhyaṃ sambhavo yasmāt tādṛśaṃ tanuvarttanaṃ śarīrasthitam āyāsi agacchasi prāproṣīti yāvat । dasyupakṣetvaṃ sarvasya sarvasvaṃ hara ।
chedatatparo bhava । upakārasya sāmmukhyamānukūlyaṃ naya apanaya । āyāsi parāyāsakārivarttanaṃ tanu vistāraya । sarvasvamiti ।
he hara śambho ! tvaṃ sarvasya lokasya sarvasvaṃ, tvaṃ kimabhūtaḥ ? bhavasya saṃsārasya chedatatparaḥ । āyāsi āyāsayuktaṃ tanordehasya varttanaṃ vṛttimupakārasāmmukhyaṃ naya prāpaya । dehavṛttimāyāsarahitāṃ kurviti bhāvaḥ । pakṣe-caṃ sarvasya sarvasvaṃ hara nāśaya ।
chede khaṇḍane tatparo bhava । upakārāt sāmmukhyaṃ naya upakāraṃ mā kurviti bhāvaḥ । varttanaṃ vṛttim āyāsi āyāsayuktaṃ tanu vistāraya । atra "hara" iti pakṣe śivasambodhanamiti sup ।
pakṣe hṛdhātostiṅiti vibhakteḥ । evaṃ "bhava" ityādau । asya ca bhedasya pratyayaśleṣeṇāpi gatārthatve pratyayāntarāsādhyasubantatiṅantagatatvena vicchittiviśeṣāśrayaṇātpṛthaguktiḥ । atra āyāsi iti vinā sarvatra luptasuptiṅantatve api āyāsi ityatra luptāluptadvayāntatve api ca padayoraikarūpyaṃ darśayatiatra ceti ।
asya pratyayaśleṣato vailakṣaṇyamāhaasya ceti । pratyayāntarāsādhyeti । svatulyatvena pratyayāntaram asādhyam abodhyaṃ yayoḥ tādṛśau yau suptiṅau tadantargatatvenāsya śleṣasya ityarthaḥ । vicchittirvaicitryam ।
vicchittiviśeṣaḥ sahṛdayānubhavasiddhaḥ । "mahade surasandhaṃ me tamava samāsaṅgamāgamāharaṇe । hara bahusaraṇaṃ taṃ cittamāhemavasara ume sahasā" । bhāṣāśleṣamāhamahade iti ।
saṃskṛtapakṣehe mahade he utsavadātri ! he ume pārvati ! āgamasya vedasya āharaṇe vaśīkaraṇe me mama taṃ prasiddhaṃ samāsaṅgam ava rakṣa । munijaneṣu prasiddhaṃ vedābhyāsaṃ mama janayetyarthaḥ । samāsaṅgaṃ kīdṛśaṃ surasandhaṃ surāṇāṃ sandhaṃ sambandhikārakaṃ, mama suratvaprāpakamityarthaḥ । tathā taṃ prasiddhaṃ cittamoham avasare aparthānmaraṇarūpe sahasā hara nāśayaḥ kīdṛśaṃ cittamohaṃ bahusaraṇaṃ nānāvidhakāryyaviṣayam ।
sṛ gatau । prākṛtapakṣe mama dehi rasaṃ dharmeṃ tamovaśāmāśāṃ gamāgamād hara naḥ । haravadhu śaraṇaṃ tvaṃ cittamoho apasaratu me sahasā । "iti saṃskṛtam ।
tadarthaścahe haravadhu ! mama dharme rasaṃ dehi । gamāgamāt saṃsārāt tamovaśāmāśāṃ no asmākaṃ hara । tvaṃ me śaraṇam । mama cittamohaḥ sahasāpasaratu ।
"mahade" iti । saṃskṛtapakṣemahade utsavade ! ume ! pārvati ! me mama āgamāharaṇe āgamānāmākalane taṃ samāsaṅgam āsaktim ava sthirīkurviti bhāvaḥ । surairdevaiḥ sandhaḥ samādhānaṃ yeneti samāsaṅgaviśeṣaṇam । āgamādhyāsasya svargahetutvād bahu bahulaṃ saraṇaṃ prasāro yasya evaṃbhūtaṃ cittamohaṃ manoniṣṭham ajñānam, avasare, sahasā vegena hara apanaya ।
caturthyarthe "mahada iti ṣaṣṭhī । "mahyaṃ dehi rasaṃ dharme tamovaśāmāśaṃ gamāgamādvara naḥ । haravadhu ! śaraṇaṃ tvaṃ cittamoho apasaratu me sahasā" । gamāgamo vidyate yatra tasmāt mamāgamāt saṃsārādityarthaḥ ।
atra saṃskṛtamahārāṣṭrayoḥ । "kamanekatamādānaṃ suratanarajatucchalaṃ tadāsīnam । appatimānaṃ khamate so aganikānaṃ naraṃ jetum" । kāme kṛtāmodānāṃ suvarṇarajatocchaladdāsīnām ।
apratimānaṃ kṣamate sa gaṇikānāṃ na rañjayitum । iti paiśācīcchāyā । "todīsadigagaṇamado akalahaṃ sa sadā balaṃ vidantaridam । āradamehāvasaraṃ sāsadamāraṃ gadā bhāram" ।
tato dṛśyate gaganamadaḥ kalahaṃsaśatāvalambitāntaritam । āratamedyāvasaraṃ śāśvatamāraṃ gatāsāram" । iti śūrasenīcchāyā । "dhīrāgacchadume hṛtamududdhara vārisadaḥ su ।
abhramadapprasarāharaṇuravikiraṇātejaḥ su । punastridhā sabhaṅgo athābhaṅgastadubhayātmakaḥ । evaṃ varṇādigatatvenāṣṭavidhaṃ śleṣamuktvā punaḥ prakārāntareṇa trividhamāhṛpunariti । etadbhedatrayaṃ coktabhedāṣṭake yathāsambhavaṃ jñeyam ।
punastridheti । ayamaṣṭavidhaḥ śleṣālaṅkārastridhā bhavatītyarthaḥ । kathamityatrāhasabhaṅga iti । tadubhayātmakaḥ sabhaṅgābhaṅgātmaka ityarthaḥ ।
utkabhedāṣṭaka iti । tatra pṛthukārttetyatra sabhaṅgaḥ । "kiraṇā" ityatra "sarva eva sudhākira" ityatrābhaṅgaḥ । kahade ityatra cittamohamityatrābhaṅgaḥ ।
mahade ityādiṣu sabhaṅgaḥ, ityubhayātmakaḥ । "yena dhvastamanobhavena balijitkāyaḥ purāstrīkṛto yaścodvṛttabhujaṅgahāravalayo gaṅgāṃ ca yo adhārayat । yasyāhuḥ śaśimacchirohara iti stutyaṃ ca nāmāmarā । pāyātsa svayamandhakakṣayakarastvāṃ sarvadomādhavaḥ" ।
atra "yena-" ityādau sabhṅgaśleṣaḥ । "andhaka-" ityādāvabhaṅgaḥ । anayoścaikatra sambhavātsabhaṅgābhaṅgātmako granthagauravabhayātpṛthaṅnodāhṛtaḥ । ślokāntare api traividhyaṃ darśayatiyena dhvastamiti ।
tvāṃ sarvadā sa umādhavaḥ sarvado mādhavaśca pāyāt । tatra mādhavapakṣe, abhavena anutpattinā yena anaḥ śakaṭaṃ dhvastaṃ nityaśarīrasya tasyaṃ rūpāntareṇāvirbhāvamātraṃ, natūtpattiḥ । tathā yo valijit balijetā । yena kāyaḥ purā mohinīrūpeṇa strīkṛtaḥ ।
ekatraiva nityaśarīre ākārabhedapradarśanamātraṃ, na tu śarīrabheda iti bhāvaḥ । yaśca udvṛttasya durvṛttasya bhujaṅgasya aghāsurasya hantā । ravasya nānātmakabrahmaṇo layo līnatā yatra tādṛśaḥ । agaṃ govarddhanaṃ, kūrmavarāhamūrttyā ca gāṃ pṛthivīṃ ca yo adhārayat ।
śaśimathaḥ rāhoḥ śirohara iti stutyaṃ nāma yasyāmarā āhuḥ । sa kīdṛśaḥ ? svayamandhakavaṃśakṣayakaraḥ nivāsakaraḥ । kṣi nivāsagatyoḥ iti dhātoḥ । umādhavapakṣedhvastamanobhavena dhvasto dalito manobhavo kāmo yasmāt ।
yena balijito viṣṇoḥ kāyaḥ purasya tripurāsurasya nāśakāstrīkṛtaḥ, tripuravadhe viṣṇoḥ kāyasya śarīkṛtatvāt । yaścodvṛttabhujaṅgarūpo hāraḥ valayaśca kaṅkaṇaḥ yasya tādṛśaḥ, gaṅgāṃ ca yo maulau adhārayat । yasya khiraḥ śaśimat candrayuktam । hara iti stutyaṃ nāma cāmarā āhuḥ ।
sa kīdṛśaḥsvayanamdhakāsurasya nāśakaraḥ । atra tritayasattvaṃ darśayatiatreti । ekaikaśloke ekaikāpradarśanasya bījamāhagrantheti । harapakṣemanobhavaḥ kāmaḥ ।
balijit viṣṇuḥ, tasya kāyaḥ purā daityārthamastrīkṛtaḥ । udvṛttā ativarttulākārā bhujaṅgā eva hārā valayāśca yasya । gaṅgāṃ tripathagām । śaśī vidyate yatra tat śaśimat ।
andhakadaityasya kṣayo nāśaḥ, tatkaraḥ sarvadā umādhavaḥ gaurīpatiḥ । haripakṣeyena anaḥ śakaṭaṃ dhvastam । abhavena cidrūpeṇa । ātmana eva kāyaḥ purā pūrvam amṛtāharaṇakāle asuramohanārthaṃ strīrūpaḥ kṛtaḥ ।
udvṛttaḥ uddhato bhujaṅgaḥ kāliyaḥ taṃ hantīti । rave nādarūpe brahmaṇi layo yasya । agaṃ parvataṃ govarddhanākhyaṃ gāṃ pṛthvīṃ ca । śasinaṃ mathnāti iti śaśimadrāhuḥ tasya śiroharaḥ ।
andhakānām andhakavaṃśīyānāṃ kṣayo nivāso dvārakāpurasambhandhī tatkaraḥ । sarvaṃ dadāti iti sarvadaḥ । mādhavaḥ śrīpatiḥ । sabhaṅgaḥ padabhaṅge arthapratyayāt ।
anayoḥ sabhaṅgābhaṅgarūpayoḥ śleṣayorekaśloke । iha kecidāhuḥ"sabhaṅgaśleṣa eva śabdaśleṣaviṣayaḥ । yatrodāttādisvarabhedādbhinnaprayatnoccāryatvena bhinnayoḥ śabdayorjatukāṣṭhanyāyena śleṣaḥ । samprati sabhaṅga eva śabdaśleṣaviṣayaḥ; abhaṅgastvarthaśleṣa iti svīkurvatāṃ pakṣamanūdya dūṣayatiihetyādi ।
āhurityasya dūrasthenopapatteritīti śabdenānvayaḥ । sabhaṅgaḥ varṇavyūheṣu bhaṅgena yutaḥ, tadbhāvātmakena bhinnapadena vā sahitaḥ । śabdaśleṣaviṣayaḥ śabdadvaidhabhinnanirvyūḍhārthadvaividhyādityarthaḥ । udāttādītiuccairudāttaḥ ।
nauccairanudāttaḥ । ādiśabdāttadantargatānāmanunāsikādīnāṃ kākubhedānāṃ copasaṅgrahaḥ । bhinnaprayatnoccāryyatvena prayatnabhedena uccāraṇaṃ vinā udāttadibhedābhāvāt । etena tatkāryyeṇātibhedaścābhipretaḥ ।
yathā "sārasavattā vihatā na bakā vilasanti carati no kaṅkaḥ । sarasīva kīrttiśeṣaṃ gatavati bhuvi vikamāditye" । iti atra hi rājapakṣe sā, iti, kam iti । saraḥ pakṣe netītyatra tu sā nāsti ।
jatukāṣṭhanyāyeneti । yathā kāṣṭhayorbhinnayorapyupāyavaśena jaḍīkṛtayorekatā tathābhinnayoḥ padayoḥ śabdayorekatra varṇavyūhe sanniveśaḥ । abhaṅgastvarthaśleṣa eva । yatra svarābhedādabhinnaprayatnoccāryatayā śabdābhedādarthayorekavṛntagataphaladvayanyāyena śleṣaḥ ।
arthaśleṣa eva śabdasvarūpaviparyāsābhāve apyarthasya dvidhātmakatvādityarthaḥ । yatreti । yathā ekasminneva vṛnte phaladvayaṃ tathā ekasminneva śabder'thadvayasaṃsargaḥ । yo hi yadāśritaḥ sa tadalaṅkāra eva ।
alaṅkāryālaṅkāraṇabhāvasya lokavadāśrayāśrayibhāvenopapattiḥ" iti । sabhaṅgatve śabdaśleṣatvabījamāha yatreti । sabhaṅgaśleṣasthale kāvye api svarabhedagaṇanamiti tanmatam । tataśca bhinnaprayatnoccāryyatvenaiva pṛthak pṛthak śabdabhedaḥ ।
kevalaṃ vibhinnatvena pratīyamānayorapi atyantasannidhānarūpa eva jatukāṣṭhayoriva śleṣa ityarthaḥ । abhaṅgaśleṣastvarthaśleṣa ityāhaabhaṅgastviti । tadarthaśleṣatve bījamāhayatreti । abhinnaprayatnoccāryyatvena śabdabhedābhāvād ekavṛntalagnaphaladvayavadekaśabdalagnārthayoreva śliṣṭatvamityarthaḥ ।
tāvataiva kathamarthālaṅkāratvam ityatrāhayo hi yadāśraya iti । sabhaṅgatve śabdayoreva śliṣṭatvāttatra śleṣaḥ śabdāśritaḥ । ekadeśāśrityorarthayoreva ca śliṣṭatvādarthāśritastatra śleṣa ityarthaḥ । yo hīti ।
yathā loke bhujāśrito bhujasthālaṅkāraḥ kaṇṭhaśritaḥ kaṇṭhasya tathāsau śabdāśrita iti bhāvaḥ । lokavaditi । loke āśrayāśrayibhāvena eva vyapadeśaḥ, yathā rājapuruṣaḥ । yadvā upapatterupādānād vyavaharaṇāditi yāvat ।
tadanye na kṣamante । tathāhiatra dhvaniguṇībhūtavyaṅgyadoṣaguṇālaṅkārāṇāṃ śabdārthagatatvena vyavasthiteranvayavyatirekānuvidhāyitvena niyam iti । tadanye iti । kāvyaprakāśakārādayastadanuyāyino vayañca ityarthaḥ ।
tathā hyatreti । atrālaṅkāraśāstre śabdaśaktimūlavyaṅgyatve dhvaniguṇībhūtavyaṅgyayoḥ śabdagatatvavyavahāraḥ । arthaśaktimūlatve tu arthagatatvena doṣādīnāṃ tu śabdārthanvayādyavidhānaṃ sphuṭameva । tathā ca nānārthābhaṅgaśabdasyāpi śleṣeṇānvayavyatirekānuvidhānāta tatrāpi śabdaśleṣatvameva iti bhāvaḥ ।
siddhāntamāhatad uktaprakāraṃ pūrveṣāṃ matam, anye abhiyuktā na manyante na svīkurvanti । kuto na manyante tatra hetumāhatathāhīti । atra alaṅkāraprastāve yeṣāṃ dvandvārthānāṃ śabdānāṃ paryyāntareṇa pratipādane api na kṣatista evārthagatāḥ । yeṣāṃna tu tathā te śabdagatā eveti niyamanāt prācīnairalaṅkārakārairiti śeṣaḥ ।
na ca "andhakakṣaya" ityādau śabdābhedaḥ, "arthabhedena śabdabhedaḥ" iti darśanāt । mataviśeṣe tu yatra nānārthasthale api śabdabhedastathā ca tatrāpi śliṣṭānekaśabdakṛtaḥ śabdālaṅkārastanmate nirbādha eveti tanmataṃ darśayatina cāndhaka iti । na ca śabdābheda ityanvayaḥ । tatra hetumāhaarthabhedeneti ।
ghaṭapaṭarūpārthabhedena ghaṭapaṭaśabdabhedanādityarthaḥ । tathā caitad dṛṣṭāntenaivārthabhedasya śabdabhedavyāpyatvasiddhiriti bhāvaḥ । na ca tatkathaṃ nānārthakaśabdāḥ śrūyante iti vācyamekaprayatnoccāryyatvadoṣeṇa bhedāgrahāt । naca tanniyamanamātreṇābhaṅgasya śabdaśleṣatvaṃ, śabdabhedādapi ityāhanaceti ।
hetumāhaarthabhedeneti । darśanād yuṣmābhireva siddhāntāt pramāṇīkṛtāditi śeṣaḥ । kiṃ cātra śabdasyaiva mukhyatayā vaicitryabodhopāyatvena kavipratibhayoṭṭaṅkanācchabdālaṅkāratvameva । visadṛśaśabdadvayasya bandhe cevaṃvidhasya vaicitryābhāvād vaicitryasyaiva cālaṅkāratvāt ।
arthamukhaprekṣitayā cārthālaṅkāratve anuprāsādīnāmapi rasādiparatvenārthamukhaprekṣitayārthālaṅkāratvaprasaṅgaḥ । nanu sabhaṅgaśleṣasthaler'thabhedāt tvadabhimatasvarabhedadṛṣṭāntena abhaṅgānekaśabdānāmarthabhedāt svarabheda eva syāt । tathā ca svarabhedavailakṣaṇyagrahe kathaṃ bhedagrahaḥ syādator'thabhedasya śabdabhedavyāptiraprayojikaiva ityata ekaprayatnena nānāśabdoccāraṇamityata āhakiñceti । śabdasyaiva mukhyatayā vaicitryopāyatvena kavipratibhayoṭṭaṅkanād viṣayīkāraṇādityarthaḥ ।
nanu andhakādyakhaṇḍaśabdasya mukhyatve kiṃ pramāṇamityata āhavisadṛśaśabdadvayasyeti । nahi hariṇaśabdasthale tadarthakendrādiśabdaprayoge hari naumītyatreva viṣṇivandrau naumītyatrāpi śleṣarūpavaicitryānanubhava ityarthaḥ । nanvarthamukhaprokṣitvād abhaṅgaśleṣasyār'thālaṅkāratvamucyate ityata āhaarthamukheti । anupārasādīnāmityādipadāt sabhaṅgaśleṣavakrottyādiparigrahaḥ ।
rasādiparatveneti । rasaniṣṭaguṇārthakatvenaiva rasaparatvaṃ bodhyam । ādipadāt lāṭānuprāse vācyārthamukhaprekṣitvameva baudhyam । ye apyāhuryo yadāśretaḥ sa tadalaṅkāra iti tanmate apyatra vaucitryasya śabdaniṣṭhatvācchabdālaṅkāratvamityāhakiñceti ।
vaicitryaṃ lokottaravicchittiralaṅkārarūpā । pratibhā navanavonmeṣaśālinī prajñā । uṭṭaṅkanāt ullekhanāt, atra hetumāha visadṛśeti । visadṛśamasamānaśrutikam ।
yathā andhakakṣayakara ityatra kṣayaśabdasthāne vināśanivāsarūpakaśabdadvayam । asya ca vaicitryasyārthānusandhānamantareṇanupalabdherarthālaṅkāratvamastītyāśaṅkyāhaartheti । arthamukhaprekṣitvamarthānusāndhāne vaicitryayogaḥ । tathā sati alaṅkārāntare atiprasaṅga ityata āhaanuprāsādīnāmiti ।
ayamarthaḥanuprāsādīnāmapi hi rasādiparatvābhāve vṛttivirodhāt । rasādirūpasyārthasya tadabhivayañjakasya vibhāvādirūpasyārthasya vānusandhānamastyeveti tepi kathaṃ śabdālaṅkāramadhye yuṣmābhirapi gaṇyanta iti । śabdasyābhinnaprayatnoccāryatvenārthālaṅkāratve "pratikūlatāmupagate hi vidhau" ityādau śabdabhede apyarthālaṅkāratvaṃ tathāpi prasajyata ityubhayatrāpi śabdālaṅkāratvameva । abhinnaprayatnoccāryyatvenārthālaṅkāratvasya taduktasya śabdālaṅkāratayā nirvivāde varṇaśleṣavarṇānuprāse api atiprasāktimāhapratikūlaṃtamiti ।
ubhayatrāpi iti । sabhaṅgabhaṅgayorityarthaḥ । yat punaruktaṃ śabdasyaikaprayatnoccāryyatver'thālaṅkāratvamiti tathāpyavyāptidoṣa ityāhaśabdasyeti । pratikūlatāmityādau vidhāvityatra ikārokārayoraukārarūpatvenābhinnaprayatnoccāryyatvaṃ tat śabdabhedena śabdaśleṣamaṅgīkurvataḥ ।
ubhayatra "yena dhvasta"ityādau "andhakakṣaya" ityādau ca । "stokenonnatimāyāti stokenāyātyadhogatim । aho susadṛśī vṛttistulākoṭeḥ khalasya ca" । ityādāvarthaśleṣaḥ ।
nanvevamarthasleṣālaṅkārocchedaprasaṅga ityata āhayatra tviti । tameva viṣayamāhatatra stokeneti । aho tulāyā mānatulāyāḥ koṭeragrabhāgasya khalasya ca susadṛśī vṛttiryataḥ stokenetyādi । stokena guñjādyalpavastunā, pakṣe stokenālpapraśaṃsanenālpanindanena ca ।
atronnatyadhogatyarthakapadāntaradāne api nārthaśleṣatvakhaṇḍanā । tat kva nu punararthaśleṣa ityāhayatra hīti । śabdasya parivarttane paryyāyāntareṇa pratipādane । suvarṇadigauravaprakarṣāpakarṣasūcikā tulākoṭiḥ ।
atra stokādisyāne svalpādipadaniveśe api na hyarthatāhāniḥ । asya cālaṅkārāntaraviviktaviṣayatāyā asambhavādvidyamāneṣvalaṅkārāntareṣvapavādatvena tadvādhakatayā tatpratibhotpattihetutvamiti kecit । idānīṃ śleṣasya alaṅkārāntarāsaṅkīrṇaviṣayābhāvād alaṅkārāntarasya ca śleṣāsaṅkīrṇaviṣayasattvāt sāmānyamalaṅkārāntaramapavādatvena bādhitvā śleṣa evālaṅkāraḥ alaṅkārāntaraṃ tu tat saṅkīrṇaṃ tadgrāhakameveti kecidāhuḥ । tanmataṃ darśayatiasyeti ।
tatpratibhotpattihetutvamititatpratibhā, alaṅkārāntaraviṣayiṇī pratibhā tasyā evotpattihetutvamasya śleṣasya tadviṣayabodhakatvamityarthaḥ । śabdaśleṣeṇa śleṣālaṅkāraviṣayapratibhaiva janyata ityarthaḥ । natu alaṅkārāntaraviṣayapratibhā ityarthaḥ । tathā cālaṅkārāntarasaṃkare śleṣa evālaṅkāra ityarthaḥ ।
eṣa ca niyamādalaṅkāraṇāṃ vicchittimādāyaiva sambhavatītyetadviṣaye vidyamānānāmalaṅkāraṇāṃ bādha iti ye manyante teṣāṃ pakṣamupanyasya dūṣayatiasya ceti । vidyamāneṣvetadviṣayeṣu । tadvādhakatvāt । teṣāmalaṅkāraṇāṃ bādhakatvādavakāśāntarābhāvena tahyapadeśaṃ bādhitvā mukhyatvena vyapadeṣṭuṃ yogyatvāt ।
asya ca heturapavādatveneti । teṣāmalaṅkāraṇāṃ pratibhābuddhisvitā utpattiheturasyeti tatpratibhotpattihetuḥ । itthamatra vicāryatesamāsoktyaprastutapraśāṃsādau dvitīyārthasyānabhidheyatayā nāsya gandho api । tanmate api sakalālaṅkārasaṃkare śleṣo na bādakaḥ, kintu katipayālaṅkārasaṃkare eveti niṣkarṣaṃ pratipādayitumāhaitthamatreti ।
tatra samāsoktyaprastutapraśaṃsāsaṅkīrṇasya śleṣasya taddvayabādhakaprasaktireva nāsti ityāhasamāsektīti । prastutakathanenāprastutavyañjanaṃ samāsoktiḥ । kvacit śleṣasaṅkīrṇā sā । yathā "anurāgavatī sandhyā divasastatpuraḥ saraḥ ।
aho daivagatiścitrā tathāpi na samāgamaḥ" । ityatra prakṛtadivasapuraḥ sarasandhyākathanādaprakṛtanāyakapuraḥ saranāyikāpratītau raktimānuragobhayārthakānurāgapadaśleṣasaṃkaraḥ । aprastutakathanena prastutavyañjanaṃ cāprastutapraśaṃsā; sā ca kvacit ślṣasaṅkīrṇāpi bhavati । yathā "satataṃ yā madhyasthā kathayati yaṣṭiḥ pratiṣṭitāsīti ।
puṣkariṇī naiva taducitaṃ pūrṇāyattāmadho nayasi" । ityatra janaiḥ yaṣṭiplāvanāprākaraṇikapuṣkariṇīkathanena prākaraṇikapratiṣṭāgāyakajanatiraskārakasampattimajjanapratītau madhyasthādipadaśleṣasaṃkaraḥ । etadubhayatra śleṣālaṅkāraprasaktireva nāstītyata āhanāsya gandho apīti । atra hetumāhadvitīyārthasyeti ।
anayordvitīyārthasya vyaṅgyatvādeva । arthadvayasya vācyatva eva śleṣālaṅkāraḥ । aprastutapraśaṃsādau ityādipadādupamādhvaniparigrahaḥ, yathā durgālaṅghitetyādau । itthamiti vakṣyamāṇasya buddhisthitayāṃ idamā parāmarśaḥ ।
atretthamanataroktam । "upoḍharāgeṇa vilolatārakaṃ, tathā gṛhītaṃ śaśinā niśāmukham । yathā samastaṃ timirāṃśukaṃ tayā puro api rāgād galitaṃ na lakṣitam" । "eṇālaṃ sambhrameṇa tyaja gavaya ! bhayaṃ sairibha ! svairamāssva kṣaubhaṃ mā yāstarakṣo ! vihara giridarīṃ svecchayaivācyabhalla ! pārindraḥ pāradṛśvā nikhilavanabhuvaḥ kevalaṃ modate asau mādyatkumbhīndrakumbhasthalagalitaghanasthūlamuktāphaloghaiḥ" ।
ādiśabdena paryyāyoktyādiḥ । dvitīyārthaḥ prakṛtāprakṛto vā yathā nāyakayyavahārādiḥ । anabhidheyatayā abhidhāyāḥ prakṛtabodhanena viramād asya śleṣasya । "vidvanmānasahaṃsa" ityādau śleṣagarbhe rūpake api mānasaśabdasya cittasarorūpobhayārthatve api rūpakeṇa śleṣo bādhyate ।
sarorūpasyaivārthasya viśrāntidhāmatayā prādhānyāt, śleṣe hyarthadvayasyāpi samakakṣatvam । pūrvokte śliṣṭaparamparitarūpake api na śleṣālaṅkāraprasaktirityāhavidvanmānaseti । viduṣāṃ mana eva mānasaṃ sarastatra haṃseti rājñaḥ sambodhanam । atra rūpakasya śleṣabādhakatve hetumāhasarorūpasyeti ।
viśrāntidhāmatā paryyantikapratītiviṣayatā, haṃsāśrayatvena na tadrūpakasyaiva tathātvāt । ubhayatraiva viśrāntisattve eva śleṣaprasāktiḥ । yathā "pṛthukārttasvarapātram" ityatra sadanadvayaviśeṣaṇayoḥ śliṣṭārthayoḥ viśrāntistadāhaśleṣe hīti । śleṣo bādhyateśleṣavyapadeśamanūdyātmanā vyapadeśaḥ kāryyate ।
viśrāntidhāmatā cittarūpārthānuvādena vidheyatvālābhāt । iha hi cittādikamavacchāditasvarūpaṃ sarovarādirūpatvamāpadyate । ataevātra "rājanārāyaṇaṃ lakṣmīḥ samāliṅgati nirbharam" ityatra rājño nārāyaṇatvocitalakṣmīsamāliṅganaṃ varṇyate । tathā "mukhacandra prakāśate" ityatra mukhaṃ candrarūpatāmāpadyata ityuparacitacandradharmasya tatra varṇanam ।
samakakṣatvaṃ na khalu rūpakavad ekasya gauṇatānyasya prādhānyam । svasvasāmagrīvaśena pṛthakpṛthaksvasvārthabodhanenopakṣepāt । yathā"hṛdijñeṣu vakṣyati" ityādau vahanavacanayoḥ tathā "pṛthukārtasvara" ityādau pṛthukādīnām । "sannihitabālāndhakārā bhāsvanmūrtiśca" ityādau virodhābhāse api viruddhārthasya pratibhātamātrasya prarohābhāvānna śleṣaḥ ।
śliṣṭavirodhābhāse api na śleṣālaṅkāraprasaktirityāhasannihiteti । nāyikā bhāsvanmūrttirdepyamānamūrttiḥ sannihitabālarūpāndhakārā ca mohajanakatvena । bālasyāndhakāratvarūpaṇam । atra bhāsvanmūrtteḥ sūryyavimbasyālpāndhakārasānnidhyaṃ bālapadabhāsvatpadaśleṣādupasthitaṃ viruddhatayā'bhāsate ।
atra śleṣālaṅkārāprasaktibījamāhaviruddhārthasyeti । pratibhātamātrasya upasthitamātrasya ityarthaḥ । prarohābhāvād anvayabodhābhāvāt । nahī andhakārasannihitasūryyamūrttirnāyikā na vāndhakārasānnidhyaṃ sūryyabimbasya iti bādhasyāpi upasthitimātreṇa eva virodhābhāsālaṅkāratā śleṣasya tu śliṣṭārthasyānvaye satyeva alaṅkāratā virodhābhāsavat śleṣābhāsālaṅkārānabhyugamāt ।
bālaḥ kṣudraḥ keśaśca । bhāsvataḥ sūryyasya, bhāsvataḥ kāntimato apīvā sūryyamūrttau andhakārasya sannidhānābhāvād virodhābhāsaḥ । yathā bhāsanaṃ na tathā viśrāntiprarohaḥ । evaṃ punaruktavadābhāse api ।
evaṃ punaruraktetina hi bhujaṅgakuṇḍaliśabdayoḥ ekārthatvabodhaḥ paryntikaḥ; āpātamātrataḥ śleṣeṇa tathā bodhāt । itthamuktasthaleṣu śleṣālaṅkāraṃ bādhitvā te te alaṅkārā evetyuktvā alaṅkārāntarasyaiva bādhakaḥ śleṣa iti tadabhipretaṃ vaktumāhayena dhvastamiti । yena dhvastamityādau nītānāmityādau ca tulyayogitāyāṃ, svecchopajātetyādau dapike sakalakalamityādau copamāyāṃ vidyamānāyāmapi śleṣeṇaiva vyapadeśo bhavituṃ yukta ityagre anvayaḥ । tena yena dhvastamityādau mādhavomādhavayordvayorapi prākaraṇikayoḥ yena dhvastetyādyekadharmānvayarūpastulyayogitālaṅkāraḥ ।
"padārthānāṃ prastutānāmanyeṣāṃ vā yadā bhavet । ekadharmābhisambandhaḥ syāttadā tulyayogitā । "iti lakṣaṇāt । atra hi prastutānāṃ prākaraṇikānāmevānyeṣāmaprākaraṇikānāmevetyarthaḥ ।
nītānāmityādau tu aprākaraṇikayoreva vanavṛddharakamalayoḥ nītānīmityādi pūrvārddhekte karmānvayaḥ । svecchopajātetyādau salakṣaṇaṃ dīpakaṃ darśayiṣyate । punaruktavadābhāse yathodāhṛtabhujaṅgakuṇḍalītyādau । tena hetunā tulyayogitāyāmityāderuparitanena vidyamānāyāmityanena sambandhaḥ ।
"svecchopajātaviṣayo api na yāti vaktuṃ dehīti mārgaṇaśataiśca dadāti duḥkham । mohātsamutkṣipati jīvanamapyakāṇḍe kaṣṭaṃ prasūnaviśikhaḥ prabhuralpabuddhiḥ" । ityādau ca prākaraṇikāprākaraṇikayorekadharmābhisambandhād dīpake । tacclokārthastu yathāprabhuralpabuddhirityatra cakārārtho gamyaḥ ।
vaktumityatra bhāvatumvacanamityarthaḥ । tathā ca kaṣṭaṃ khede । prasūnaviśikho alpabuddhiḥ prabhuśca svecchopajātaviṣayo api svecchayā sarvalokopari prāptādhikāro api dehīti vacanaṃ na yāti na prāptoti । dehābhāvena dehīti vāgviṣayo na prasūnaviśikhaḥ ।
tathāpi mārgaṇaśataiḥ asaṃkhyabāṇaiḥ duḥ khaṃ dadāti । uktarūpaḥ prabhustu lokeṣu dehīti dadasveti vacanaṃ na yāti na prāptoti । etādṛśavāgvaktāna bhavatītyarthaḥ । mārgaṇaśataiḥ paradhanānveṣaṇarūpamārgaṇaśataiḥ arthāt īdṛśapadātiśataiḥ duḥ khaṃ dadāti ।
dehītyanuktvāpi padatidvārā sarvasaṃva hṛtvā duḥ khaṃ dadātītyarthaḥ । adhikārasattvāddehītyuktvāpi sarvasvaṃ grahītuṃ sāmarthyasattve api alpabuddhitvāttathā na karotītyarthaḥ । evaṃ prasūnaviśikhaḥ svadattamohād akāṇḍe akasmājjīvanamapi samākṣipati harati ityarthaḥ । atra prākaraṇi ka uktarūpaḥ prabhuraprākaraṇikaḥ prasūnaviśikhaḥ; tayorna yāti ityādyekadharmānvayarūpaṃ dīpakam ।
taduktam"aprastutaprastutayordepakantu taducyate"iti । ekadharmānvaya iti tatra śeṣaḥ । sveccheti । svecchayā upajāta āśritaḥ viṣayaḥ bhogaḥ yasya ।
vaktuṃ na yātīti na tatra svārthanivedanaṃ vaktuṃ śakya ityarthaḥ । dehi prayaccha । iti mārgaṇaśataiḥ yācanaśataiḥ pradānābhāvāt punaḥ punaḥ kṛtaiḥ । mohādaparādhagurulaghuvicārādakṣatvāt ।
akāṇḍe akasmāt, svalpe'pyāgasīti yāvat । pakṣāntare tu viṣayaḥ kāmasyāśrayo vanitādiḥ । vaktuṃ na yātīti । vaktuṃ na yātīdṛśaḥ samprati me kāma iti ।
dehā prāṇītyetāvanmātreṇa viśeṣamanapekṣya, mārgaṇaśatairmohādātmano nivekābhāvāt । kaṣṭamiti nirvede avyayam । dīpake vidyamāna ityarthaḥ । "sakalakalaṃ purametajjātaṃ saṃprati sudhāṃśubimbamiva" ।
ityādau copamāyāṃ vidyamānāyāmapi śleṣasyaitadviṣayaparihāreṇāsaṃbhavād eṣāṃ ca śaleṣaviṣayaparihāreṇāpi sthiteretadviṣaye śleṣasya prādhānyena camatkāritvapratīteśca śleṣeṇaiva vyapadeśo bhavituṃ yuktaḥ, anyathā tadvyāpadeśasya sarvathā bhāvaprasaṅgācceti । sakalakalamityādau ca sakalakalāvattvakalakalaśabdavattvārthadvayaśliṣṭopamā spaṣṭaiva । tatra parasparavyabhicārasattvena dvayorapyalaṅkāratvaṃ draḍhayannubhayasattveṣu viṣayeṣu śleṣasyaivaucityamityāhaśleṣasyaitad ityādi । pratikūlatāmupagate hi vidhau ityādiṣu etadviṣayaparihāreṇa śleṣasya śleṣarahitatulyayogitādīpakopamānāntu śleṣaparihāreṇa sthitirbahuṣvevodāharaṇeṣu draṣṭavyā ।
eṣu śleṣālaṅkārasyaivaucitye hetumāhaprābalyena camatkāritveti । anyatheti । eṣu viṣayeṣvapi tulyayogitāditrayasyaivālaṅkāratvamityarthaḥ । tad vyapadeśasyeti ।
śleṣavyapadeśasyetyarthaḥ । naca kathaṃ tadabhāvaprasaṅgaḥ । pratikūlatāmityādiṣveva tatsattvāditi vācyam ? tatrāpi vidheḥ pratikūlatopagamanasya bahusādhanatāvaiphalyahetutvena hetvalaṅkārasattvāt । sakalakalaṃ kolāhaladhvanisahitaṃ, sakalābhaiḥ kalābhiryuktaṃ ca ।
eṣāṃ tulyayogitādīnāṃ trayāṇāmalaṅkāraṇāṃ prābalyena camatkāritvaṃ kavinā vdyarthaśabdasya vaicitryabodhopāyatvenopādānāt । atrocyatena tāvatparamārthataḥ śleṣasyālaṅkārāntarāviviktaviṣayatā "yenadhvasta-" ityādinā viviktaviṣayatvāt । na cātra tulyayogitā, tasyāśca dvayorapyarthayorvācyatvaniyamābhāvāt । atra ca mādhavomādhavayorekasya vācyatvaniyame parasya vyaṅgyatvaṃ syāt ।
atra siddhāntamāhaatreti । vācyatve niyamābhāvāditi । yena dhvastetyādāvuktaprakāreṇa prakaraṇādiniyamābhāvāt, mādhavomādhavārthayordvayorvācyatvaniyamaḥ । tulyayogitāyāṃ ca dvayorvācyatvaniyamo nāsti ।
śabdayostantratāṅgīkāreṇa dvayorvācaytvaniyamaḥ samanantaroktaprakāreṇa dhvanitantravādimate caikasya vācyatvamitarasya vyaṅgyatvamiti bhāvaḥ । etadeva viśeṣayatiatra hīti । atra yena dhvastetyādau । atra hītyanantaraṃ tulyayogitāṅgīkāre iti śeṣaḥ ।
kiñcatulyayogitāyāmapyekasyaiva dharmasyānekadharmisaṃbandhitayā pratītiḥ । iha tvanekeṣāṃ dharmiṇāṃ pṛthakpṛthagdharmasaṃbandhatayā । itthaṃ sleṣasāyalaṅkārāntaraviviktaviṣayāsattvādalaṅkārāntarasya ca śleṣaviviktaviṣayasyāpi sattvena sāmānyatvādapavādena śleṣeṇa darśitāstulyayogitādayo alaṅkārā bādhyanta iti keṣāñcinmate darśite, taddūṣayitumāhaatrocyata iti । śleṣasyālaṅkārāntaraviviktaviṣayāsattve eva tasyāpavādakatvaṃ, tadeva tu na ।
tasyāpi tadviviktaviṣayasattvādityāhana tāvatparamārthata iti । alaṅkārāntaraviviktaṃ viṣayaṃ darśayatiyena dhvastamiti । atra yena dhvastamityādau iti samīcīnaḥ pāṭhaḥ । kvacittu yena dhvastetyādinā iti pāṭhaḥ ।
tadāca ityādinā ślokena hetunā viviktaviṣayasattvādityarthaḥ । atra mādhavomādhavayoḥ prakaraṇikayoryenetyādyekadharmānvayitvāt tulyayogitālaṅkāramāśaṅkatenaceti । samādhattetasyāmiti । tulyayogitāyāmityarthaḥ ।
nanvatrāpi dvayoḥ prākaraṇikayorvācyatvamityāhaatra hīti । atra dvayorarthayośca prākaraṇikatve niyāmakaṃ nāsti । tathā ca vaktrā yadyekamevārthaṃ prakramyedaṃ padyamuktaṃ syāttadānyārthasya vyaṅgyatvena tulyayogitāyā atra prasaktyabhāvenāyameva tulyayogitālaṅkāraviviktaḥ śleṣasya viṣayaḥ syādityarthaḥ । naca tathāpi vyaṅgyopamālaṅkārasaṅkīrṇa evāyaṃ śleṣa iti vācyam, sambhavadavācyatākasyālaṅkārasya vyaṅgyatve alaṅkāratvābhāvāt kintu tadalaṅkāradhvanitvādeva kevalaṃ tatrālaṅkāravyapadeśo brāhmaṇaśramaṇanyāyena vācyatādaśāyāmalaṅkāratvamādāya gauṇa eva ।
samāsoktyaprastutapraśaṃsayostu vācyatāsambhavād vyaṅgyatve api alaṅkāratā, nanu mādhavomādhavayoḥ dvayārapi tulyavibhaktiviṣayatvena prākarāṇakatvamevetyato dvayārvācyatvenātra tulyayogitaivetyata āhakiñceti । ekasyaiva dharmasyeti । na tu ekaśabdāvācyadharmadvayasyetyarthaḥ । iha tviti ।
yena dhvastetyādāvityarthaḥ । anekeṣām ityatra bahutvamavivakṣitam । umādhavamādhavayorityarthaḥ । pṛthagdharmaiḥ śliṣṭaikaśabdasya pṛthagarthau anomanobhavādirūpau ।
sambandhitayetyatra pratītirityanvayaḥ । evaṃ ca yena dhvastetyādau nītānāmityādau ca yattulyayogitāpradarśanaṃ prākkṛtaṃtatparakīyamapapradarśanamātraṃ kṛtamiti bodhyam । vastutastu taddvaye śleṣa eva tulyayogitārahita iti sādhitaṃ bodhyam । anupapattyantaramāhakiñceti ।
"sañcārapūtāni digantarāṇi kṛtvā dinānte nilayāya gantum । pracakame pallavarāgatāmrā prabhā pataṅgasya muneśca dhenuḥ" । ityādau tulyayogitāyāmekasyaiva nilayagamanopakramarūpadharmasya saurabhīprabhayordharmiṇoḥ sambaddhatayā pratyayaḥ । iha tu śleṣeṣu punaranekeṣāṃ dharmiṇāṃ mādhavomādhavaprabhṛtīnāṃ yena dhvastamanobhavenetyādirūpapṛthagdharmasambaddhatayā pratyaya ityanvayaḥ ।
dharmavācakaśabdayorbhinnarūpatvāt । tulyayogitāyāṃ tu nilayagamanopakramasya bhinnārthatve api ekatādhyavasādekatā । nahī yena dhvastetyādāvapi mādhavomādhavagāminordharmayorekatādhyavasāyaḥ । dvayoraniścayena prakṛtāprakṛtatvābhāvāt ।
yadyapi tulyayogitāyāmapi dvayorna prakṛtāprakṛtatvaṃ tathāpi tad vivakṣā, tatropamānopameyatvasya prācyānāmapyabhimatatvāt । "sakalakalam" ityādau ca nopamāpratibhotpattihetuḥ śleṣaḥ । pūrṇopamāyā nirviṣayatvāpatteḥ "kamalamiva mukhaṃ manojñametat" ityādyasti pūrṇopamāyā viṣaya iti cet ? na, yadi "sakala-" ityādau śabdaśleṣatayā nopamā tatkimaparāddhaṃ "manojñam" ityādāvarthaśleṣeṇa । "sphuṭamarthālaṅkārāvetāvupamāsamuccayau, kintu ।
āśritya śabdamātraṃ sāmānyamihāpi saṃbhavataḥ" । iti rudraṭoktadiśā guṇakriyāsāmyavacchabdasāmyasyāpyupamāprayojakatvāt । tathā sakalakalamityādau ca yadupamāyāṃ vidyamānāyāmapi apavādatvena śleṣasyaiva prādhānyena vyapadeśo bhavituṃ yukta ityuktaṃ tatropamaivālaṅkāro na śleṣa iti pratipādayatisakalakalamityādau ceti । nopamāpratibhotpattiriti ।
upamāpratibhā upamājñānam । saiva utpattiheturjñānotpattiheturyasya; śleṣastādṛśo na, upamājñānajñāpyo na śleṣa ityarthaḥ । upamā śleṣajñāpikaiva । atra śleṣa eva tvalaṅkāra iti netyarthaḥ ।
tathā ca śliṣṭadharmasādharmyā upamā evālaṅkāra ityuktamanena । tatropamāṃbādhitvā śleṣasyaivālaṅkāratve aniṣṭotpattimāhapūrṇopamāyā iti । upamānopameya sādhāraṇadharme vādicaturṇām upādāne hi pūrṇopamā । atrāpyupameyaṃ puram, upamānaṃ vandarabimbaṃ, sakalakalarūpamubhayānvitārthakatvena sādharmyam, ivaśabdo astīti pūrṇopamā ।
tad bādhayātra sleṣasyaivālaṅkāratve pūrṇopamāyā nirviṣatvāpattirityarthaḥ । nanu śleṣarahitaguṇasādharmyopamaiva pūrṇopamā; tadvān viṣaya eva pūrṇopamāyā viṣayaḥ syādityāśaṅkatekamalamiveti । atra hi na śleṣo manojñatvaguṇakathanarūpakriyayoreva sādharmyād na tu śliṣṭaśabdasya iti । tatra pratibandhamāhayadīti ।
śleṣo dvividhaḥśabdaśleṣor'thaśleṣaśca । yadi sakalakalamityatropamāṃ bādhitvā śleṣa eva śabdālaṅkārastadā kamalamiva mukhamityādāvapyupamāṃ bādhitvā arthaśleṣālaṅkāre prasajati tena kimaparāddhaṃ manojñatvādidharmāṇāmubhayatrānvayarūpaśliṣṭatvaditi bhāvaḥ । ivaśabdasadbhāvādupamāyā eva tatrānubhavikatve tu sakalakalamityādāvapi śabdasādharmyodanubhūyamānopamaivetyabhiprāyeṇātra rudraṭoktamapi pramāṇayatisphuṭamartheti । ihāpi śabdālaṅkāramadhye api "tavādhera ca rāgo abhūd rambhoru ! hṛdaye ca me" ityatra śabdāsādharmyāt samuccayālaṅkāraḥ ।
na kevalaṃ śleṣasyālaṅkārāntaraviviktaviṣayatā । pūrṇāpamādiviṣaye asyāsambhavo apītyāhasakaleti । pūrṇopamāprakaraṇe lakṣyamāṇārthaśleṣeṇa kamala mivetyādau manojñatvadharmasya kamalamukharūpapratisambandhibhedāṅgīkāraprayojitena kimaparāddham । tulyenāparādhena śabdaśleṣaviṣaye pūrṇopamāmanaṅgīkṛtya etad viṣaye kiṃ tasyāḥ parigraho abhimato yuṣmākaṃ, dvayoḥ samānatvāditi bhāvaḥ ।
kathaṃ dvayoḥ samānanyāyatvamityāhasphuṭamiti । samuccayo yathā vasudhāmahitetyādiḥ । sāmānyaṃ sādhāraṇo dharmaḥ । iha śabdālaṅkāramadhye guṇasāmyaṃ, kamalamityādi, kriyāsāmyaṃ candra iva mukhaṃ śobhate ityādi ।
nanu guṇakriyāsāmyasyaivopamāprayojakatā yuktā, tatra sādharmyasya vāstavatvāt । śabdasāmyasya tu na tathā, tatra sādharmyasyāvāstavatvāt । tataśca pūrṇopamāyā anyathānupapattyā guṇakriyāsāmyasyaivārthaśleṣaviṣayatayāḥ parityāge pūrṇopamāviṣayatā yuktā, na tu "sakala-" ityādau śabdasāmyasyaiveti cet ? na-"sādharmyamupamā" ityevāviśiṣṭasyopamālakṣaṇasya śabdasāmyādvyāvṛtterabhāvāt । tatra sādharmyasyāvāstavatvāditi ।
śabdasya puracandrabimbadharmatvābhāvāditi bhāvaḥ । tataśca sakalakalamityādāvupamāprasaktyabhāvāttatra śleṣālaṅkāra evāstu । pūrṇopamāyā nirviṣayatvāpattiparihārāya guṇakriyāsādharmyer'thaśleṣaṃ bādhitvā pūrṇopamaivāstāmityāhatataśceti । na tu sakalakalamityādau śabdasādharmyasya ityatra upamāprayojakatvamityanvayaḥ ।
śabdasādharmyād vyāvṛtterabhāvāditiupamālakṣaṇasya śabdasāmyato avyāvṛttatvāt śabdasāmyaviṣayatvādapītyarthaḥ । śabdasya sādharmyaṃ ca vācakatāsambandhena iti yadvṛttitvāditibhāvaḥ । tatra guṇakriyāsāmye vāstavatvāt svābhāvikatvāt avāstavatvāt atāttvikatvāt । pūrṇopamāviṣayatā yuktā gatyantarābhāvāditi bhāvaḥ ।
aviśiṣṭasya guṇakriyāsāmye ceti viśiṣyānirddiṣṭasya । yadi ca śabdasāmye sādharmyamavāstavatvānnopamāprayojakam, tadā kathaṃ "vidvanmānasa" ityādāvādhārabhūte cittādau sarovarādyāropo rājādehasādyāhopaprayojakaḥ । yadi hi vācakatāsambandhasya vṛttiniyāmakatvābhāvena śabdarūpasādharmyasya avāstavatvānnālaṅkāraprayojakatvaṃ tadā paramparitarūpake eva śabdavācyatvena sāmyena tadarthayorabhedāropātmakarūpaṃ kathaṃ rūpakālaṅkāraprayojakamityāhaśabdasāmya iti । dūṣaṇāntaramāhayadi veti ।
ayamarthaḥ-yadi śabdasāmyasya sakalakalamityādau nopamāprayojakatā kathaṃ tarhi "vidvanmānasahaṃsa" ityādau rājño haṃsāropasya mānasāsādhāraṇaprayojakatā ceti । nanu sādharmyaṃ tāvat samāno dharmastasyāvāstavatve tadanupapannam । vidvanmānasetyādau tvabhedāropa āhāryye avāstavatve api śliṣṭaśabdarūpadoṣeṇa sambhavatyeva ityata āhakiñceti । bādhyabhūtopameti ।
upamātvābhāve upamāyā bādhyatvasyāpyanupapattiḥ ityarthaḥ । punardūṣaṇāntaramāhakiñceti । bādhyabhūtā śleṣasya sarvālaṅkārāpavādatvaprapannetyarthaḥ । kathamaṅgīkriyate, utsargasiddhasyaivāpavādabādhyatvādityarthaḥ ।
kiñca atra śleṣasyaiva sāmyanirvāhakatā, na tu sāmyasya śleṣanirvāhakatā, śleṣabandhataḥ prathamaṃ sāmyasyāsaṃbhavāt, ityupamāyā evāṅgitvena vyapadeśo jyāyān "pradhānena hi byapadeśā bhavanti" iti nyāyāt । nanu śabdālaṅkāraviṣaye aṅgāṅgibhāvasaṅkaro nāṅgīkriyate tatkathamatra śleṣopamayoraṅgāṅgabhāvaḥ saṅkara iti cet ? na, arthānusaṃdhānavirahiṇyanuprāsādāveva tathānaṅgīkārāt । evaṃ dīpakādāvapi jñeyam । nanu tatraiva śabdabodhyatvarūpasādṛśyāttatropamāpadaṃ gauṇamevetyata āhakiñceti ।
śleṣasyaiva iti । śliṣṭapadasyaivetyarthaḥ । sāmyanirvāhakatāupamāghaṭakasāmyanirvāhakatā । ubhayātmakatve jñāte satyeva tādṛśaikaśabdārtharūpasāmyabodhādityarthaḥ ।
śleṣabandhaḥ prathamamiti । sakalakalapadabandhābhāve puracandrabimbayoḥ sāmyāpratīteḥ, aṅgitvena paryyantikapratītiviṣayatayā pradhānatvena; tathā ca śliṣṭapadārthānusandhānena sāmyapratītau tato aṅginyupamā pratīyate । śleṣastu tannirvāhakarūpamaṅgamiti bhāvaḥ । aṅgāṅgibhāvo nirvāhakanirvāhyabhāvaḥ ।
evaṃ dīpakādavapīti । dīpakatulyayogitār'thālaṅkārādāvapi śleṣastadaṅgamityarthaḥ । evaṃ cātrepamāyāḥ śleṣapratibhotpattihetutvenāṅgitvaṃ, śleṣasya tadaṅgatvamiti yuktyantareṇāpi draḍhayatikiñcātreti । sāmyamupamāprayojakam ।
aṅgaṅgibhāvasaṃkaraḥ । "aviśrāntajuṣāmātmanyaṅgāṅgitve tu saṃkara"ityuktaprakāraḥ । arthānanusandhānāt śabdālaṅkāreṣvanuprasādīnāṃ parasparanirapekṣatvenāṅgaṅgibhāvasaṃkaraḥ nāṅgīkriyate, śleṣādestvarthānusādhānāt sāpekṣatvena parasparāpekṣāsambhavāt kathaṃ vā na svīkriyate iti bhāvaḥ । ekamuktaprakāra upamābhidhāyakanyāyo dīpakādāvapi jñeyaḥ ।
ayamarthaḥyathā śabdasāmyasyopamāprayojakatve śleṣasya tadaṅgatā, tathā dīpakādiprayojakatve dīpakādyaṅgateti । ādiśabdāttulyayogitādau । "satpakṣā madhuragiraḥ prasādhitāśā madoddhatārambhāḥ । nipatanti dhārtarāṣṭrāḥ kālavaśānmedinīpṛṣṭhe" ।
itthaṃ sakalakalamityatropamaiva na śleṣa iti sādhite śleṣādhīnavastudhvanāvapi na śleṣālaṅkāra ityāhasatpakṣā iti । śaratkālavarṇanamidaṃ prākaraṇikam । tatra dhārttarāṣṭrāḥ kṛṣṇavarṇacañcūcaraṇā haṃsaviśeṣāḥ śaratkālavaśāt medinīpṛṣṭe nipantītyanvayaḥ । pakṣaṃ patatram ।
āśā prasādhanaṃ dikṣu gamanaṃ, caurādikasya sādhergatyarthatvāt । atra dhṛtarāṣṭraputrāṇāmamaṅgale vaktustātparyyam । teṣāṃ maraṇarūpaṃ vastu śliṣṭaśabdavyañjanayā prītayate । tatra dhārttarāṣṭrā dhṛtarāṣṭrāputrā duryyodhanādayaḥ prasādhitāśāḥ śāsitadiṅmaṇḍalāḥ ।
ataeva madoddhatārambhāḥ । satpakṣāḥ prakṛṣṭasahāyāḥ kālavaśād yamavaśāt madhuragiraḥ kāntavācaḥ medinīṣṭe nipatanti ityarthaḥ । satpakṣā iti । pakṣe garut sahāyaśca ।
prasādhitāḥ bhūṣitāḥ prakarṣeṇātmasātkṛtāśca । dhārttarāṣṭrā haṃsāḥ duryodhanādayaśca । upamādhvaniśaṅkāṃ nirācaṣṭe । atra śaradvarṇanayā prakaraṇena dhārtarāṣṭrādiśabdānāṃ haṃsādyarthābhidhāne niyamanādduryodhanādirūpor'thaḥ śabdaśaktimūlo vastudhvaniḥ ।
iha ca prakṛtaprabandhābhidheyasya dvitīyārthasya sūcyatayaiva vivakṣitatvādupamānopameyabhāvo na vivakṣita iti nopamādhvanirna vā śleṣa iti sarvamavadātam । atra copamādhvanitvaṃ śleṣālaṅkāraśca na prasajyata ityāhaiha ceti । prakṛtaprabandho veṇīsaṃhāranāṭakaṃ tadabhidheyasya tatpratipādyasya kurūṇāṃ maraṇarūpasya dvitīyārthasya sūcyatayaiva vyaṅgyatayetyarthaḥ, na tu haṃsopamānatveneti evakārārthaḥ । tadeva vivṛṇotiupameya iti ।
nica śleṣa iti । ubhayārthasya vācyatvābhāvād iti bhāvaḥ । sarvamavadātamiti । yena dhvastamityādāvalaṅkārantarāsaṅkīrṇa eva śleṣaḥ ।
sakalakalamityādau ca śleṣaghaṭita upamālaṅkāra evetyādikaṃ viśaditamityarthaḥ । prakṛtaprabandho veṇīsaṃhārakhyaṃ nāṭakam । sūcyatayaiva vivakṣitatvāt yaduktamatraiva nāṭakalakṣaṇāvasare "sūcayed vastubījaṃ vā mukhyapātramathāpivā"iti upameyopamānabhāvo haṃsādīnāṃ duryodhanādibhaiḥ sahetyarthaḥ । naca śleṣaḥ, śaradvarṇanāyā eva prakṛtatvāt ।
padmādyākārahetutve varṇānāṃ citramucyate । samprati rasānupakārakamapi kavibhisteṣu teṣu śaktipradarśanārthamupanibaddhatvātprācyairalaṅkāramadhye lakṣitaṃ citraṃ nirūpayatipadmeti । asya cālaṅkāratāyāṃ tathāvidhanaipuṇyādisaṃskāravaśena vismayāveśo yathākathañcid bījam । ādiśabdātkhaṅga-muraja-cakra-gomūtrikādayaḥ ।
asya ca tathāvidhilipisanniveśaviśeṣavaśena camatkāravidhāyināmapi varṇānāṃ tathāvidhaśrotrākāśasamavāyavi śeṣavaśena camatkāravidhāyibhirvarṇerabhedenopacārācchabdālaṅkāratvam । citrālaṅkāramāhapadmeti । atra varṇasmārakalipīnāṃ sanniveśasyaiva padmādyākārakatvāllipīnāṃ cāśabdatvāt śabdālaṅkāratvamasyānupapannamityāśaṅky samādhattetathāvidhaśrotreti । tathāvidhalipismāryyavarṇasya yaḥ śrotrarūpa ākāśe samavāyaviśeṣaḥ tadvaśena camatkārādhāyibhirvarṇaiḥ saha lipeḥ abhedopacārādityarthaḥ ।
tādṛśasamavāyasya varṇānubhavajanakatvaṃ tajjanitasaṃskāreṇa lipito varṇasmaraṇaṃ tataścamatkāra ityetatparamparayā śrotrākāśasamavāyasya camatkārajanakatvaṃ bodhyam । tattadvarṇanirūpitasamavāyalābhārthaṃ viśeṣaparyyantānudhāvanam । tathāvidhaścakṣurindriyairanubhūyamāno yo lipiniveśaḥ । sanniveśaviśeṣor'thād bhūmyādisthale samyagabhimatanirvāhopayikatayā niveśaviśeṣaḥ, tadvaśena tannimittīkṛtyetyarthaḥ ।
tathāvidhaśrotrendriyeṇānubhūyamānairvarṇaurarthādanuprasādiśabdālaṅkāraprayojakaiḥ । atra hiśabdānvayavyatirekānuvidhāyitvamātreṇa śabdalaṅkāratvāṅgīkāre anuprasāntaḥ- pātitvameva syāditi bhāvaḥ । "māramā suṣamā cāru-rucā māravadhūttamā । māttadhūrtatamāvāsā sā vāmā me astu mā ramā" ।
mārameti । "māramā suṣamā cārurucā sāradhūttamā । māttadhūrttatamā vāsā sā vāmā me astu māramā" । iti ślokaḥ ।
asyārthaḥsā vāmā mā āra nāgatā । kīdṛśī cārurucā viśiṣṭā ataeva māsuṣamā, lakṣmītulyaparamāśobhā । tathā mārasya kāmasya vadhū ratirivottamā । tatkiṃ dhūrttatayā nāgatā ityatrāhamāttadhūrttatamā iti ।
dhūrttatamā punarmetyarthaḥ । tatkathaṃ nāgatetyatrāhaavāsāvāso vasatiḥ tadrahitā । itthaṃ śrutvā nāyaka ātmanamāśastesā vāmeti । pūrvatrānvitasyāpi āvṛttyā paścādapyanvayena sā vāmā me māramā kāmalakṣmīrastu ।
āvṛttivaśena sā vāmā ityasya paścādapyanvayena tasya vā parakīyapadatvādapi tatparatvād me ityādeśaḥ । eṣo aṣṭadalapadmabandho digdaleṣu nirgamapraveśābhyāṃ śliṣṭavarṇaḥ, kintu vidigdaleṣvanyathā, karṇikākṣaraṃ tu śliṣṭameva । evaṃ khaḍgabandhādikamapyūhyam । asya bandhaprakāraṃ darśayitumāhaeṣo aṣṭadalapadmabandha iti ।
aṣṭadalatā ca digvidigdalairlekhyā । tatra praveśanirgamābhyāmiti । karṇikāyāmādyavarṇaṃ likhitvā dale dvau dvau varṇau lekhyau । tatra nirgamapraveśābhyāmityeva bodhyam ।
mārametimāyā lakṣmyā ramaṇāt māramo viṣṇustasya asusamā praṇasamā । bhāravadhū ratiḥ । tato api uttamā śreṣṭhā । ātto gṛhīto dhūrttatamasyāvāso yathā evaṃbhūtā na bhavatītyarthaḥ ।
tathābhūtā sā prasiddhā ramā lakṣmīrme vāmā, vakāmāstviti sambandhaḥ । eṣo aṣṭadalaiti । karṇikāyām "mā" śabdaṃ vinyasya "ramā" ityasyākṣaradvayaṃ tatra digdale liśitvā, "su'; "ṣa'; iti akṣaradvayaṃ vidigdalena praveśya "cāru" ityakṣarābhyāmitaradigradalena nirgamapraveśau । tadanantaraṃ vidigdale "rava'; iti akṣaradvaṃya dattvā tadanantaradigdale "dhūrtta" ityakṣaradvayena praviśya punaḥ karṇikākṣarāt prabhṛti tenaiva nirgamya "tamā" ityakṣaradvayena, punaḥ tadanantaravidigdale praviśya, tadanudigdale, "vā sā " ityakṣaradvayena nirgamapraveśau ।
taditaradigdale "me astu" ityakṣaradvayena nirgatya punaḥ prāk nirgamya digdale "māra" ityakṣaradvayena praviśya karṇikātāṃ gate "mā" ityatra viśrāntiḥ । śliṣṭavarṇaḥ abhinnavarṇaḥ । karṇikākṣaraṃ "mā" iti । "sānandaṃ devadaityadvijabhujagamukhaiḥ praṇibhiḥ sevyamānā nāśaṃ tāpaṃ nayantī śaradi śaśikalāṃ śyāmayantī svabhāsā ।
sā sakhyaḥ sādharāre sakalajagadadhīśena saṃyuktahārā sā dhvastāśeṣapātā salilanidhisutā santaṃ pātu yuṣmān" । kāvyāntargaḍubhūtatayā tu neha prapañcyate । antargaḍubhūtatayā kāvyamadhyapraviṣṭagaḍuvad asāratayā । rasasya paripanthitvānnālaṅkāraḥ prahelikā ।
uktivaicitryamātraṃ sā cyutadattākṣarādikā । prahelikāṃ vaktumāharasasyeti । nālaṅkāro na rasaprakarṣako alaṅkāra iti, kintu uktyaṅkāra evetyāhauktivaicitryamātramiti । tathā ca vaicitryamalaṅkāra iti alaṅkārasāmānyalakṣaṇākrāntatvād uktyalaṅkāra eva sa ityarthaḥ ।
sā cyutadattetyāditriprakārā kriyā guptyādikā ca bhavatītyāhavyutadatteti । cyutākṣarāyuktaikākṣarā । dattākṣarā uktādhikaikākṣarā । cyutadattākṣarā ekākṣaraṃ cyāvayitvā tatsthale dattāparākṣarā ।
cyatākṣarā dattākṣarā cyutadattākṣarā ca । "kūjanti kokilāḥ sāle yauvane phullamambujam । kiṃ karotu kuraṅgakṣī vadanena nipīḍitā" । etattrayasya ekamudāharaṇamāhakūjantīti ।
atra yathāśruter'thasambhavepi anupayuktakathanarūpatvena cyutadattākṣaratve eva tātparyyāt । prahelikātvaṃ tatra yathāśrute apartho yathākokilāḥ śālavṛkṣe kūjanti । nārīṇāṃ yauvane ambujaṃ phullam । nipīḍitā kuraṅgākṣī vadanena kiṃ karotu iti ।
anupayuktakathanametat । cyutadattākṣaratve tubhavatyeva upayuktakathanamyathā"kūjanti rasāle kokilāḥ । vane jale cāmbujaṃ phullam । ebhiruddīpakairmadanena nipīḍitā satī kuraṅgākṣī kiṃ karotviti ।
atra "rasāle" iti vaktavye "sāle" iti "ra" cyutaḥ । "vane" ityatra "yauvane" iti "yau" dattaḥ । "vadanena" ityatra "madanena" iti "ma" cyutaḥ "va" dattaḥ । ādiśabdātkriyākārakaguptyādayaḥ ।
"pāṇḍavānāṃ sabhāmadhye duryodhana upāgataḥ । tasmai gāṃ ca suvarṇaṃ ca sarvāṇyābharaṇāni ca" । atra "duryodhanaḥ" ityatra "aduryo adhanaḥ" iti । "aduḥ" iti kriyāguptiḥ ।
evamanyatrāpi । atra cyutadattākṣarāṇi darśayatiatreti । pāṇḍavānāmityādi spaṣṭam । kārakaguptyādau yathā mama "ṣaḍjasamvādamāpannaiḥ svaraiḥ śrutimanoharaiḥ ।
giriśṛṅgasthitaṃ sarvaṃ mayūraṃ jayati dhruvam" । iti atra mayūraṃ jayati ityatra luptaḥ karttā । siddhānte tu mayusturaṅgavadano giriśaṅgasthitaṃ sarvaṃ janaṃ rañjayatītyarthaḥ । karmaguptiryathā "karmābhirbahubhiḥ āntaḥ puruṣo vārayatvāyayam ।
apayātapariśrānterasya dāsyāmi vetanam । "atra puruṣo ayaṃ vārayatīti । asya karma guptam । siddhānte tu vāḥ jalaṃ puruṣo ayamayati yāti ।
akṣaralopaguptiḥ viruddhapradarśanaṃ ca yathā "mukundenāmunā nūnaṃ śubhreṇa varavarṇini । hasitenāsitenāpi rājamānā vrajāṅgane । " atra mukundena śbhreṇa hasitenāsitena iti viruddhadharmavattvam । atraiva kasyacidakṣarasya lopo guptaḥ ।
siddhānte tu mukundapadasya mukārarāhityāt kundena ityarthaḥ । tathā ca tena kundavaiśiṣṭyena yad hasitaṃ tena rājamānāsītyarthaḥ । arthālaṅkārān vaktumāhaatheti । prādhānyāt sādṛśyamūleṣviti ।
upamārūpakotprekṣādayo bahavo alaṅkārāḥ sādṛśyamūlā anyālaṅkārāntarāpekṣayā camatkārādhikyāt prathamaṃ te lakṣitumucitāḥ । tatrāpi tatsarvopajīvyatvena prathamamupamāmāhetyarthaḥ । tasyāstadupajīvyatvaṃ ca sarvatraiva sādṛśyavaśāt prathamamupamāsphuraṇāt । atheti ।
atha śabdālaṅkāranirūpaṇānantaramarthālaṅkāreṣvarthālaṅkāraviśeṣalakṣaṇeṣu । prādhānyādityanantaraṃ prathamamiti śeṣaḥ । upajīvyatvaṃ teṣāmetanmūlatvena pravṛtteḥ । yaduktamupamaiva prakāravaicitryeṇa sarvālaṅkārāṇāṃ bījabhūteti ।
sāmyaṃ vācyamavaidharmyaṃ vākyaikya upamā dvayoḥ । sāmyamiti । avaidharmyamanuktavaidharmyam । dvayorupameyopamānayoḥ sāmyaṃ vākyaikye vācyaṃ sad upamā ityarthaḥ ।
rupakādiṣu sāmyasya vyaṅgyatvam, vyatireke ca vaidharmyasyāpyuktiḥ, upameyopamāyāṃ vākyadvayam, ananvaye tvekasyaiva sāmyoktirityasyā bhedaḥ । tatra vācyapadavyāvṛttimāharūpakādiṣviti । evaṃ ca upamādhvanāvupamāpadaṃ gauṇamiti bodhyam । avaidharmyapadavyāvṛttimāhavyatireke ceti ।
vākyaikyapadavṛttimāhaupameti । dvayorityasya vyāvṛttimāhaananvaye ceti । ananvayanāmālaṅkāra ityarthaḥ । atropameyasyaiva upamānatvena dvirbhāvāt ।
atra ca sāmyamityasya samāno dharma iti nār'thaḥ । vakṣyamāṇadharmaluptopamāyāṃ dharmasyāvācyatvenāvyāptyāpatteḥ । mukhamāhlādakaścandra iti rūpakadharmasya vācyatvena tatrātivyāptyāpatteḥ । kintūpameyopamānayoḥ sāmānyasādṛśyarūpasya dharmasya tayoranuyogitapratiyogitākhyaḥ sambandha eva atra sāmyapadārthaḥ ।
yandra iva mukhamityatra candrapratiyogisādṛśyavanmukhamiti bodhe sādṛśyasya pratiyogitāyāścandre anupayogitāyāśca mukhe pratīteḥ sādṛśyasambandha evopametyarthaḥ । etaeva sādharmyamupamābhede itikāvyaprakāśoktalakṣaṇe samānena dharmeṇa sambandha upamā ityeva tatra vyākhyātam । parantvivādayaḥ ṣaṣṭhīvat sambandhaṃ pratipādayanti, iti tatra likhanāt sādṛśyapratiyogitākhyaḥ sambandha eva tanmate upamānānuyogitākhyaḥ । granthakṛnmate tu upamānopameyagataṃ sanbandhaṃ bodhayantītyagre likhanāt pratiyogitānuyogitākhyasambandhadvayamevopamā ।
kāvyaprakāśe ca tādṛśapratiyogitāyā ivādyavyayapadavācyatvena upamāyāśca śrautītvaṃ tulyādyanavyayapadavācyatvena tasyā ārthotvam । avyayānāmanvitābhidhāyitvamatena candrānvitapratiyogitāyā ivādivācyatvāttulyādyanavyayapadānāṃ tvāvācyatvāt । prakṛtagranthakṛttuḥ ivādayaḥ śrutamātrā eva śīghramupamāṃ pratipādayantīti tatsadbhāve śrotī upamā । tulyādayo anavyayaśabdāstu praṇidhānena vilambādeva upamāṃ pratipādayantīti tatsadbhāve ārthoti vakṣyati ।
ataeva tanmate anvitābhidhānaṃ nāsti । nanu tatkathaṃ tādṛśasambandharūpasya sāmyasya vācyatvam ? yadi cānvitābhidhānavādāvalambena vācyatvasvīkārastathāpi ivāderupamānasya vānupādāne yā luptopamā tatra tādṛśasambandhasyāvācyatvāttatrāvyāptiḥ । ataeva kāvyaprakāśe tādṛśasambandharūpāyā upamāyā vācyatvaghaṭitaṃ lakṣaṇaṃ na kṛtam । ucyate ।
atrāpi vācyatvaghaṭitaṃ lakṣaṇaṃ kṛtam । kintu vācyamityasyāvyaṅgyamityevārthaḥ । ataeva rūpakādau sādharmyasya vyaṅgyatvādeva tatra vācyapadena tadvyāvṛttirdarśitā । ivāderupamānasyānupādāne tvadhyāhṛtādivāderupamānavācakapadācca tallābho, na vyañjanayeti tattvam ।
ivādyupādāne tu anvitābhidhānābhyupagame vācyatvameva tādṛśasambandhasya । tadanabhyupagame tu ivādyupādāne tulyādyupādāne vā saṃsargamaryyādayaiva tallābha iti । sarvatrāvyaṅgyatvameva । rūpakamityādiśabdād dīpakatulyayogitādayaḥ ।
vaidharmyasya akalaṅkaṃkhaṃ tasyāścandravadityādāvakalaṅkatvādeḥ । ekākārakapadāvṛttirananvaye ceti । sā pūrṇā yadi sāmānyadharma aupamyavāci ca । sā upamā ।
sādhāraṇadharmo dvayoḥ sādṛśyahetū guṇakriye manojñatvādi । aupamyavācakamivādi । upameyaṃ mukhādi । upamānaṃ candrādi ।
sā ca pūrṇā luptā ceti dvidhā । tatra pūrṇāmāhasā pūrṇeti । bhavedvācyamiti । kārikāñcalasya "iyaṃ punaḥ" agre śeṣabhāgaḥ ।
vyācaṣṭesāupameti । sāmānyadharmapadārthamāhasādhāraṇadharma iti । sa eva ka ityatrāhadvayoriti । śliṣṭaśabdo api guṇa ityabhiprāyaḥ ।
tena sakalakalaṃ puramityādeḥ parigrahaḥ । tadbhedānāhaseti । sāmānyadharma ityasya vivṛttiḥ sādhāraṇadharma iti dvayorupamānopameyayoḥ । iyaṃ punaḥ ।
śrautī yathevavāśabdā ivārtho vā vatiryadi । iyaṃ pūrṇā । śrautīśabdaḥ śrutyā jñāyata iti vyutpattyā । tena sākṣānniveditā śrautī ।
ārtho tulyasamānādyāstulyārtho tatra vā vatiḥ । yathevavādayaḥ śabdā upamānānantaraprayuktatulyādipadasādhāraṇā api śrutimātreṇopamānopameyagatasādṛśyalakṣaṇasambandhaṃ bodhayantīti tatsadbhāve śrautyupamā । evaṃ "tatra tasyeva" ityanenevārtho vihitasya vaterupādāne । asyāḥ śrautyārthotvadvaividhyamāhaiyaṃ punariti ।
iyaṃ pūrṇopamā sarvaprakāraiva śrautrī ārtho cetyarthaḥ । vakṣyamāṇā luptā tu kiñcitprakāraiva । yathāvavāśabdā ityatrādipadaśabdo api bodhyaḥ । tena "śātravaṃ ca papuryaśaḥ" ityādāvapi tathātvam ।
śrutimātreṇa śravaṇamātreṇa śīghramityarthaḥ । upamānopameyagataṃ sambandhaṃ pratiyogitānupayogitārūpamityarthaḥ । sādṛśyalakṣaṇamiti । sādṛśyāllakṣaṇaṃ jñānaṃ yasya tādṛśamityarthaḥ ।
pratiyogitānuyogitākhyasya sambandhasya sādṛśyanirūpyatvena tajjñānajñeyatvāt । natu sādṛśyarūpa eva sambandha upamā, tasya tulyādipadānāmapi vācyatvāt śīghrapratīyamānatvena ivādito aviśeṣeṇa śrautyārthovibhāgānupapatteḥ । ṣaṣṭhyantasaptamyantato vihitasya vaterapīvārthe pāṇininā vihitatvāt, tasyāpi ivatulyavyutpattikatvena tadupādāne api śrautītyāhaevaṃ tatreti । tatra tasyeveti vatividhāyakaṃ pāṇinisūtram tatraiva tasyeva ityarthakaṃ ṣaṣṭhyantāt saptamyantād vā ivārthe vatirityarthaḥ ।
upamānānantaraprayuktatulyādipadasādhāraṇā apīti । nanu mukhaṃ candratulyamityādyākāreṇa upamānānantare yāni prayuktāni tulyasadṛśāni padāni tatsādhāraṇāstatprāyāḥ yadyapītyarthaḥ । śrutimātreṇetyādi । ayamāśayaḥmukhaṃ kamalamiva ityādeḥ śabdasya prayogādeva mukhamupameyaṃ kamalaṃ copamānamiti pratītiḥ ।
na tvevaṃ tulyādipadopādāna iti samanantarameva vakṣyatievamiti । anena vyākāraṇena । yata ivaśabdasyopādāne śrautī, atastadarthavihitasya vaterupādāne api saiva yukteti bhāvaḥ । tulyādayastu-"kamalena tulyaṃ mukham" ityādāvupameya eva ।
"kamalaṃ mukhasya tulyam" ityādāvupamāna eva । "kamalaṃ mukhaṃ ca tulyam" ityādāvabhayatrāpi viśrāmyantītyarthānusandhānādeva sāmyaṃ pratipādayantīti tatsadbhāve ārtho । tulyādyanavyayopādāne tu ārthotvaṃ vaktumāhatulyādayastviti । tulyādayaḥ śabda viśrāmyantītyagre anvayaḥ ।
viśrāmyanti viśeṣyatāṃ pratipādayanti । yatra hi viśeṣyatāpratītistadupameyaṃ taditaradupamānam, tulyādipadopādāne tu tatpratipādanasyāniyatatvād upameyopamānayoḥ pratisandhānagamyatvād upameyopamānaniṣṭhapratiyogyanuyogirūpāyā upamāyā api pratisandhānagamyatvāt tatsadbhāve ārthotyarthaḥ । tatra tulyādipadopādāne viśeṣatāpratīteraniyatatvaṃ darśayatikamaleneti । kamalaṃ mukhasyetinacātra mukhamupamānaṃ kamalamupameyamevaiti kathamupamāne viśrāntiriti vācyam, kamalasyopamānatve tātparyyād apyevaṃ prayoge tathātvāt ।
tulyārthe api vatividhāyakaṃ "tena tulyam" iti pāṇineraparaṃ sūtram । tādṛśavatyupādane api bhavati ārthotyāhaevaṃ teneti । upameye ityādibhiḥ saptamyantaiḥ viśrāmyantīti kriyāyāḥ sambandhaḥ । upameya eva viśrāmyanti tadviśeṣaṇatvenopādānāt ।
evamuttaratrāpi । sāmyaṃ mukhasya upameyatvam । kamalasya upamānatvam । evamitiivārthavihitavativiṣayortanyāyena ityarthaḥ ।
dveśrautī ārtho ca । "saurabhambhoruhavanmukhasya kumbhāviva stanau pīnau । hṛdayaṃ madayati vadanaṃ tava śaradinduryathā bāle !" । atra krameṇa trividhā śrautī ।
tatra pūrṇāyāḥ ṣaḍvidhatvaṃ darśayatidve iti । vākye ityantaṃ kārikā pūrṇā । ṣaḍeva tad iti taccheṣaḥ । tatra taddhitādiṣu triṣu śrautīmāhasaurabhamiti ।
mukhasya saurabhamityanvayaḥ । atrāmbhoruhasyeva iti ṣaṣṭhyantād vatiḥ । kumbhāvivetyatra ivaśabdayoge nityasamāsātsamāsagā । śaradinduryathā vadanamityatra vākyagā ।
ivādestadarthakavateśca sattvāt śrautīti । trividhetitaddhitasamāsavākyagāmitvarūpatraividhyavatītyarthaḥ । saurabhamivetyādau saurabhaṃ sādhāraṇadharmaḥ । kumbhāvivetyatra "ivena nityasamāso vibhaktyalopaḥ pūrvapadaprakṛtisvaratvaṃ ca" iti nityasamāsaḥ ।
etatproktasya pūrvapadaprakṛtisvaratvasya veda eva upayogaḥ । "madhuraḥ sudhāvadadharaḥ pallavatulyo atilepavaḥ pāṇiḥ । cakitamṛgalocanābhyāṃ sadṛśī capale ca locane tasyāḥ" । etat trividhāmārthomāhamadhura iti ।
atra sudhayā tulya ityarthe tṛlyārthe vatiḥ । pallavatulya ityatra samāsaḥ । cakitamṛgalocanābhyāmityatra vākyam । atra krameṇa trividhā ārtho ।
pūrṇā ṣadeva tat । spaṣṭam । luptā sāmānyadharmāderekasya yadi vā dvayoḥ । trayāṇāṃ vānupādāne śrautyārtho sāpi pūrvavat ।
luptāmāhalupteti । sāmānyadharmaḥ sādhāraṇadharmaḥ । ādipadādupamāpratipādakevatulyādiśabdā upamānamupameyaṃ ca । teṣāmekasya dvayostrayāṇāṃ vetyarthaḥ ।
sāpi yathāsambhavaṃ śrautī ārtho ca bhavatītyarthaḥ । pūrvavadititaddhitāditrayagāminītyarthaḥ । sāmānyadharmāderityādiśabdena upamānopameyopamāpratipādakānāṃ saḍgrahaḥ । sā luptā ।
pūrṇāvaddharmalope sā vinā śrautīṃ tu taddhite । sā luptopamā dharmasya sādhāraṇaguṇakriyārūpasya lope pūrṇāvaditi pūrvoktarītyā ṣaṭprakārā, kiṃ tvatra taddhite śrautyā asambhavāt pañcaprakārā । pūrṇāvaditilope anupādāne । pūrṇāvaditi vyācaṣṭepūrvokteti ।
taddhitāditrayagāmitvaṃ pūrvoktarītiḥ । ṣaḍitiṣaṭ prasaktā ityarthaḥ । vastutastu pañcetyāhakintviti । śrautyā asambhavāditi ।
darmalope dharmaniṣṭasambandhabodhikā ṣaṣṭhī nāsti । tatastadantādivārthake vatirapi nāsti ityato asambhavaḥ । luptopamāyāṃ taddhite śrautyā asambhavaḥ । mukhasya candravat śobhetyatraśobhārūpasādhāraṇadharmānupādānenārthasya sākāḍkṣatvenāsaṅgateḥ ।
"mukhaminduryathā pāṇiḥ pallavena samaḥ priye ! । vācaḥ sudhā ivoṣṭhaste bimbatulyo mano aśmavat" । mukhaminduriti । tatrāhlādakatvaṃ dharmo luptaḥ ।
yathāśabdena saha samāsābhāvād vākyagā ārtho । vācaḥ sudhā ivetyatra madhuratvaṃ dharmo luptaḥ । ivaśabdena saha nityasamāsāt śrautī । oṣṭhaste ityatra śoṇatvaṃ dhramo luptaḥ ।
tulyaśabdena samāsāt samāsagā ārtho । mano aśmavat । ityatrāśmanā tulyamityarthe tulyārthe laddhite vatirityārtho । mukhaminduryathetyādau pūrvoktakamavyatyayaḥ padyanirvāhārthaḥ ।
ādharakarmavihite dvividhe ca kyaci kyaṅi । karmakartrorṇamuli ca syādevaṃ pañcadhā punaḥ । dharmaluptamitthaṃ vañcavidhāmuktvā tāmevānyapañcavidhāmāhaādhārakarmavihita iti । dvivedhe ityasya kyaci ityatraivānvayo na tu kyaṅaītyatrāpi ।
karmakartroritikarmartrorupapadayorityarthaḥ । kyaṅīti । arthāt karttṛvihite । "dharmalope luptā" ityanuṣajyate ।
kyac kyaṅ-ṇamulaḥ kalāpamate in-āyi ṇamaḥ । antaḥ purīyasi raṇeṣu, sutīyasi tvaṃ pauraṃ janaṃ tava sadā ramaṇīyate śrīḥ । dṛṣṭaḥ priyābhiramṛtadyutidarśamindra- sañcāramatra bhuvi sañcarasi kṣitīśa !" । antaḥ purīyasīti ।
raṇeṣu nirbhayatvena antaḥ pureṣvivācarasītyarthaḥ । atra nirbhayasañcārasthānatvaṃ dharmo luptaḥ । pauramiti । pauraṃ janaṃ sutamivācarasītyarthaḥ ।
atra strehaviṣayatvaṃ dharmo luptaḥ anayorādhārakarmaṇoḥ kyac । sadā ramaṇīyate ityatra ramaṇīvācaratītyarthe kyaṅ । atra adīnatvaṃ dharmo luptaḥ । dṛṣṭa iti ।
amṛtadyutikarmakadarśanena tvaṃ priyābhirdṛṣṭaḥ । atra manoharatvaṃ dharmo luptaḥ । tathā cātra bhuvi indrakarttṛkasañcāreṇaiva sañcarasītyarthaḥ । atrā'dhipatyaṃ dharmo luptaḥ ।
ubhayatrakarmakarttrerupapadayorṇamul । amṛtadyutidarśaṃ dṛṣṭaḥamṛtadyutiriva dṛṣṭa । indrasañcāraṃ sañcarasi । indravat sañcarasītyarthaḥ ।
atra "antaḥ purīyasi" ityatra sukhavihārāspadatvasya, "sutīyasi" ityatra snehanirbharatvasya ca sādhāraṇadharmasya lopaḥ । evamanyatra । iha ca yathādilulyādivirahācchrautyādiviśeṣacintā nāsti । anyatreti ।
yathā ramaṇīyate ityatra adhīnatvasya । amṛtadyutidarśam ityatra manoharatvasya । indrasāñcāramityatra paricchadādyatiśayasya । nāstītyanantaraṃ prācīnānusārāditi śeṣaḥ ।
atra kyaṅaditraye tadarthācārasya ṇamuldvaye ca dhātvarthadarśanasañjārayośca sādhāraṇadharmāṇāṃ sattvād dharmaluptodāharaṇāni etāni na sambhavantītyataḥ kāvyaprakāśakṛtā upamāpratipādake vādilopodāharaṇatayaiva kyaṅadilope udāhṛtam । granthakṛtā tu ācārādīnāṃ sādhāraṇadharmatvamanavadhāyaivodāhṛtya aupamyapratipādakalopodāharaṇatayā yatkāvyaprakāśakṛtaitat pañcakamudāhṛtaṃ taddūṣayitumutkīrthayatiidaṃ ca keciditi । tadayuktamkyaṅāderapi tadarthavihitatvenaupamyapratipādakatvāt । dūṣayatitadayuktamiti ।
tadarthavihitatvenetitādṛśācāravihitatvenetyarthaḥ । sutamivācaratīti pratītivaśāt tathārthe eva vidhānādityarthaḥ । nanu tādṛśārthe vidhānasattve api ivādivanna tebhyaḥ svata aupamyapratītiḥ; pratyayānāṃ prakṛtyarthānvayenaiva bodhakatvāt । ataḥ kyajādayaḥ svata aupamyapratipādakatvābhāvānna svata aupamyapratipādakāḥ ।
tathā ca tatsattve api vivakṣitaḥ svata aupamyapratipādakalopo nāstītyāśaṅkatenanviti । nanu tairaupamyaṃ svataḥ pratyāyyate eva; kintu tādṛśārthasya prakṛtyarthānvitatvamātraṃ niyataṃ, teṣāṃ tādṛśārthakatve tu tadvivarakevaśabdaprayoga eva nāsiti । kathamasau tadarthavivaraka iti bhāvaḥ । tathā ca kyajādaya ivādivanna svata aupamyapratipādakāḥ ityāpātata eveyaṃ vicārasahāpyāśaṅkā ।
tatraṃ svatastu avivakṣaiva na sambhavatīti samādhatteneti । tadartho vatyarthaḥ । asvatantratvāt prakṛtiyogaṃ vinā kevalānāmarthabodhanasāmarthyābhāvāt । kalpabādāvapi tathāprasaṅgāt ।
na ca kalpabādīnāmivāditulyatayaupamyasya vācakatvam, kyaṅādīnāṃ tu dyotakatvam; ivādīnāmapi vācakatve niścayābhāvāt । kalpabādāviti । teṣāmapi pratyayatvādityarthaḥ । idamupalakṣaṇam ।
ivāderapi svataḥ prayogābhāvāt । tatsattve api aupamyapratipādakalopāpatteriti bodhyam । āpātata āśaṅkatenaca kalpabādīnāmitiācāramatra vācakatvam; ivādyarthasya tu vyañjakatvamevetyarthaḥ । pratibandhamāhaivādīnāmapīti ।
vinigamakābhāve api svatantramukhyatayā yadi kasyacitpratyayasya vācakatvaṃ kasyacitpratyayasya vyañjakatvamucyate tadā ivādayo api na vācakāḥ syuruktimātreṇaiva pramāṇakhaṇḍane tatrāpi pramāṇābhāvādityarthaḥ । vācakatve vā "samuditaṃ padaṃ vācakam" "prakṛtipratyayau svasvārthabodhakau" iti ca matadvaye api vatyādikyaṅādyoḥ sāmyameveti । nanvatra nāyaṃ pratibandhakaḥ । ivādīnāmaupamyavācakatve anuśāsanameva pramāṇamityato yadi tvayevādeḥ svato asvato vā vācakatvamiṣyate tadā mamāpi kyajādīnāmapi matabhadena svato asvato vā vācakatvaṃ samānamevetyāhavācakatve vetyādi ।
tava yathā vācakatvaṃ mamāpi tathā vācakatvamiti sāmyamityarthaḥ । matabhedena taddvidheti darśayatisamuditamiti । svaprakṛtipratyayasamuditamityarthaḥ । matāntaramāhaprakṛtīti ।
svasvārthabodhakausvataḥ svasvārthabodhakavityarthaḥ । vatyādikyaṅādyeriti । kalpabityādayo yathevāditulyatayā tvanmate sāmyavācakāḥ; kyajādayo api tatheti dvayoḥ sāmyamityarthaḥ । evaṃ kyajādīnāmivādyarthakatvena nedamaupamyapratipādakalopodāharaṇamityuktam ।
dhūṣaṇāntaramāha kalpabādāvapītiayamarthaḥyadi kvacit kyaṅādīnāṃ sadbhāve api teṣāṃ pratyayatvenāsvatantratayārthabodhanāsāmarthyād aupamyavācakatvābhāvaḥ tadā kalpabādīnāṃ sadbhāve api tathā syāt । naca tathā kalpabādīnāṃ sadbhāve api aupamyavācakatvam । kalpe apyabhāvasya sarvavādiniṣiddhatvād niścayābhāvāt; tathāhikaiścidivādīnāmapi vācakatvamaṅgīkriyate । tanmatānusāreṇāsmābhiḥ kalpabādīnāmivārthavihitatvena vācakatvam ।
kyaṅādīnāṃ tu dyotakatvamaṅgīkriyate ityata āha vācakatve vā iti । samuditaṃ prakṛtipratyayābhyāṃ militaṃ, tat svarūpaṃ padam । matetyataḥ pūrvaṃ vaiyākaraṇeti śeṣaḥ । vatyādikyaṅādyoḥ sāmyameveti ।
ayamāśayaḥ- yadi vatyādīnāṃ vācakatvāṅgīkāraḥ tadā kyaṅādīnāmapi vācakatvam । yadā teṣāmapi na cācakatvaṃ tadeṣāmapīti । sarvairapi vatikalpabādisadbhāve aupamyavācakasadbhāvaṅgīkārāt pratyayatvena tatsadṛśaiḥ kyaṅādibhiḥ kimaparāddhaṃ yadeṣāṃ sadbhāve aupamyavācakalopaḥ syāditi । yacca kecidāhuḥ"vatyādaya ivādyarthe anuśiṣyante, kyaṅādayastvācārādyarthe" iti, tadapi na; na khalu kyaṅādaya ācāramātrārthāḥ api tu sādṛśyācārārthā iti ।
tadevaṃ dharmalope daśaprakārā luptā । kāvyaprakāśakṛtā tu teṣāmācāramātre anuśāsanādivādyarthe anuśāsanābhāvānna tadarthakatvamityuktam । taddūṣayitumāhayacca keciditi । na khalu ācāramātrārthā iti ।
upamānādācāre ityanuśāsanasyaiva tulyācāror'tha iti bhāvaḥ । tasya ca ivārthakatve anuśāsanābhāvoktidūṣaṇāyoktatvena pūrvoktena saha na paunaruktyamiti bodhyam । tadevamiti । taddhitāditrayagāḥ śrautyārthobhedā uktāḥ pañca; kyajādāvuktāḥ pañca, ityevaṃ daśetyarthaḥ ।
sādṛśyācārārthā iti । ayamarthaḥ-kyaṅādīnāmācāramātrārthatve eva sādṛśyārthatvaṃ na syāt na ca tathā । sādṛśyācārobhayārthatvāditi । upamānānupādāne dvidhā vākyasamāsayoḥ ।
upamānāmupādāne iti । upamānatāvacchedakacandratvādinā anupādāne ityarthaḥ । tena sadṛśatulyādipadena tadanupādāne apyanupādānaṃ bodhyam । "tasyā mukhena sadṛśaṃ ramyaṃ nāste na vā nayanatulyam ।
tasyā mukheneti vākye । nāste na vā nayanatulyamiti samāse । atra ramyatvaṃ sādhāraṇadharma ukta ityatra upamānamātralopaḥ । naca kathamatropamānalopaḥ mukhena sadṛśamityuktau mukhasyeva upamānatāpratītesyasya coktatvadeveti vācyam ।
mukhasyopamānatve sadṛśapadamatropameyaparaṃ syāt; upameyasya ca upamānāpekṣayā nādhikatvam, kintu nyūnatvaṃ samānatvaṃ vā । tathā ca tasyā mukhasya nyūnaṃ samānaṃ vā nāstītyukte adhikatvākāṅkṣānivṛttau mukhapraśaṃsānupapattyā sadṛśapadasyātropamānaparatvādeva upameyāpekṣayā upamānasyādhikatvena tasyā mukhasyādhikyaṃ nāstītyevārthāt । vākyasamāsayoḥ । vākye samāse cetyarthaḥ ।
vākye samāsābhāvo vaiyākaraṇarītyā । tasyā ityādau mukhena sadṛśamityatra vākyagā । nayanatulyamityatra samāsagā । nāste kimapi vastvantaramityarthaḥ ।
atra mukhanayanapratinidhivastvantarayorgamyamānatvādupamānalopaḥ । nanvevaṃ sadṛśapadenaiva upamānakathanāt kathaṃ tallopa ityata āhaatra mukhapratinidhīti । pratinidhirupamānaṃ candrādivastu । gamyamānatvāditi ।
candratvādinā upamānatāvacchedakarūpeṇānupādānādākāṅkṣābalenādhyāhāryyatvādityarthaḥ । evaṃ cādhyāhāralabhye tatra sādṛśyapratiyogitārūpasāmyaṃ vācyamityatra vācyapadasya vyaṅgyaparatvaṃ yad vyākhyātaṃ tadatrāpi upapannaṃ bodhyam । evamuttaratrāpi । atraiva ca "mukhena sadṛśam" ityatra "mukhaṃ yathedaṃ" nayanatulyam" ityatra "dṛgīva" iti pāṭhe śrautyapi saṃbhavatīti ।
anayorbhedayoḥ pratyekaṃ śrautyārthotvabhedena catuvidhatvasaṃbhave api prācīnānāṃ rītyā dviprakāratvamevoktam । darśitadvaye sādṛśyatulyapadavaśādārthotvameva, tatpadadvayasthāne yathā ivādipadadāne tu śrautyau apyupamāne lupte bhavataḥ । ataścaturvidhā upamānaluptā bhavitumarhati । kintu kāvyaprakāśakṛdādiprācīnaistaddvayasyānuktatvād dviprakāratvamevoktamityāhaatraiva ceti ।
aupamyavācino lope samāse kvipi ca dvidhā । aupamyavācina iti । aupamyapratipādakasyetyarthaḥ, tulyādyanavyayānāṃ tadvācakatvābhāvasya darśitatvāt । aupamyavācina ivādeḥ kkipo lopaḥ ।
"vadanaṃ mṛgaśāvākṣyāḥ sudhākaramanoharam" । "gardabhati śrutiparuṣaṃ vyaktaṃ ninadan mahātmanāṃ purataḥ" । vadanamitisudhākara ivetyarthaḥ । gardabhatītimahātmanāṃ purato vyaktaṃ śrutiparuṣaṃ ninadannayaṃ gardabha ivācaratītyarthaḥ ।
ubhayatra manoharatvaśrutiparuṣaninādayordharmayoḥ sattvādaupamyapratipādakayoriva kriporlopamātramatra । luptayostayoḥ pratisandhānāccaupamyasya prataītirityato na tasya vyaṅgyatvamityato niruktaṃ vācyatvamastyeva । atra "gardabhati" ityatraupamyavācinaḥ kvipo lopaḥ । na cehopayameyasyāpi lopaḥ, "ninadan" ityanenaiva nirdeśāt ।
aupamyavācinaḥ kvipa iti । yadyapi luptasya eva kkipaḥ kkipparebhāṣā ityataḥ tasya lopa ityuktisambhavaḥ, tathāpi bhaviṣyallopasya kkipa eva kkipatvamuktaṃ tasyaivaupamyavācitvaṃ tu evetyuktameva । ninadannityanenaiveti । kartturupameyasya karttarivehitena śatṛṅaivoktatvāt ।
dvidhā samāse vākye ca lope dharmopamānayoḥ । evemavaikalope luptopamāṃ darśayitvā dvilope darśayati । anayorudāharaṇaṃ vyutkameṇa ityarthaḥ । iyamapi pūrvavat autyārtho ceti caturdhā sambhavati ।
"tasyā mukhena" ityādau "ramyam" iti sthāne "loke" iti pāṭhe anayorudāharaṇam । evaṃ dharmalope daśa, upamānānupādāne ca dve aupamyavacilope ca dve iti caturdaśavidhāmekaluptāmuktvā dviluptāprabhedānāhadvidheti । ramyamiti sthāne iti । dharmasyāpi lopāt ।
kvipsamāsagatā dvedhā dharmevādivilopane । "vidhavati mukhābjamasyāḥ" atra "vidhavati" iti manoharatva-kvippratyayayorlopaḥ । "mukhābjam" iti ca samāsagā । vidhavatītividhurivācarati ityarthaḥ ।
kkipo lopa eva । mukhā bjamitīti । mukhamabjamiveti puruṣavyāghrādisamāsaḥ । na cātra rūpakameva nopameti vācyam, upamitaṃ vyāghrādibhiḥ sāmānyāprayoge iti pāṇinisūtreṇa sādhāraṇadharmāprayoge rūpakabādhayā upamānavidhānāt ।
sādhāraṇadharmaprayogasattve eva rūpakasambhavāt । keciditianenātmano asammatiprakaṭanam । kecittvatrāyiprātyayalopamāhuḥ । upameyasya lope tu syādekā pratyaye kyaci ।
punarekalope luptopamāṃ prācīnānurodhād dvilopaprakaraṇe lakṣayatiupameyasyeti । "arātivikramālokavikasvaravilocanaḥ । kṛpāṇodagradordaṇḍaḥ sa sahastrāryudhīyati" । itthaṃ dviluptāścātastraḥ ekaluptāścaturddaśoktā ityaṣṭādaśoktvā punarekaluptāmekāmāhaupameyasyeti ।
arātīti । sahastrāyudhīyatīti । kṛpāṇodagradordaṇḍo api sahastrāyudho yastamivātmānamācaratītyarthaḥ । atra "sahastrāyudhamivātmānamācarati" iti vākye upameyasyātmano lopaḥ ।
na cehaupamyavācakalopaḥ, uktādeva nyāyāt । atra kecidāhuḥ"sahastrāyudhena saha vartata iti sasahastrāyuvaḥ sa ivācaratīti vākyātsasahastrāyudhīyatīti padasiddhau viśeṣyasya śabdānupāttatvādihopameyalopaḥ" iti, tanna vicārasaham; kartari kyaco anuśāsanaviruddhatvāt । naca sahastrāyudhīyate ityevamapi sambhavāt kyaṅā cāpi asyāḥ sambhava iti vācyam । kyaṅantasyākarmakatvena karmabhūtasyātmanaḥ upameyasyātra prasaktyabhāvāt ।
nacetyāśaṅkyottasyatiuktadeveti । kyana eva tadvācakatvasyoktatvādityarthaḥ । nanu kyajarthasya ācārasya sādhāraṇadharmatvamanavadhāya pauraṃ sutīyatītyādikaṃ dharmaluptatvena prāgudāhṛtaṃ, tatkathamatra upameyamātralope udāhṛtam, ācārasya sādhāraṇadharmatvānavadhānena tasyāpi lopād iti cenna, arātītyādeḥ sādhāraṇadharmavattve avadhānāt । sahastrāyudhapuruṣasyāpi tādṛśavilocanatvāt ।
kecittu karmabhūtasyātmana upameyasyātrana lopaḥ । "akarmake karttari vā " atra kyaco vidhānāt । tathā ca kartaivātropameyastasya ca viśeṣyatāvacchedakena rūpaemānanupādānāllopa ityāhuḥ । tanmatamāhaatra keciditi ।
śabdānupāttatvādityarthaḥ । tanmate karttari vihitasya kyaca ākhyātasya ca karttṛtvena rūpeṇa vācakatvāt । ato viśeṣyatāvacchedakena rūpeṇānupādānāt । ananuśāsanāditi ।
akarmake karttarītyarthaḥ । tathā ca darśitārthe īdṛśaprayogo asādhurevetyuktaṃ pukṣīyatītyādau karttṛbodhastu kartrākhyātādeveti bodhyam । sa ityanena viśeṣyatāvacchedakena rūpeṇa kartturupādrānamastyevetyapi tanmate dūṣaṇaṃ bodhyam । uktādādhārakarmavihita iti sūtravyākhyānaprasaṅge ityarthaḥ ।
kecid caṇḍīdāsapaṇḍitādayaḥ । anuśāsanaviruddhatvāt karttari kyaca evānuśāsanāt । kiñca "sa sahastrāyudhīyati" ityatra kkipapratyayasya aupamyavācakatvādupakame upagamaḥ । paryyavasāne tu sambhāvanotthāpanāt ।
utprekṣā yathā kastūrītilakanti bhālaphalake devyā mukhāmbhoruhe rolambanti tamālavālamukulottaṃsanti maulīṃ prati । yāḥ karṇe vikacotpalanti kucayoraṅke ca kālagurū- sthāsanti prathayantu tāstava śivaṃ śrīkaṇṭhakaṇṭhatviṣaḥ" । ityādau । "yaśasi prasarati bhavataḥ kṣīrodīyanti sāgarāḥ sarve" ।
atra kṣīrodamivātmānamācarantītyupameya ātmā sādhāraṇadharma śuklatā ca luptau । kṣīrodīyantītyatra sādhāraṇadharmalopapradarśanamādhārasya sādhāraṇadharmatvānavadhānāditi prāgeva darśitam । kāvyaprakāśakṛtā tu evādṛśasthale ācārasyaiva sādhāraṇadharmatvādupameyalopamātrodāharaṇamevocyate । kṣīrodaṃ yathā carati tathātmānamiti pratītyā karmatvenobhayadharmatvādācārasya ।
trilope ca samāsagā । rājate mṛgalocanā । atra mṛgasya locane iva cañcale locane yasyā iti samāse upamāpratipādakasādhāraṇadharmopamānānāṃ lopaḥ । prabhedāntaramāhatrilope ceti ।
mṛgalocanetyatra trilopaṃ darśayati । atra mṛgasyeti । mṛgasyeveti prāmādikaḥ pāṭhaḥ । locane ivetyeva pāṭhaḥ ।
ivakārasyopamānaparabhāganiyamāt । tenopamāyā bhedāḥ syuḥ saptaviṃśatisaṃkhyakāḥ । pūrṇāṣaḍvidhā, luptā caikaviśatividheta militvā saptaviṃśatiprakāropamā । upasaṃharatiteneti ।
luptopamā caikaviṃśatiprakārā । tathā hi dharmalopena daśa । upamānānupādāne dvau । ivādilope dvau ।
dharmopamānalope dvau । dharme vādilope dvau । upameyalope evaḥ । dharmopameyalope ekaḥ ।
trilope ekaprakāra iti gaṇanayā ekaviśatiprakārā luptopamā । kiṃ copamānānupādāne dharme vādilopeneti militvā prakāracatuṣṭayaṃ śrautamārthaṃ ca sambhavatītyaṣṭavidhamiti pañcaviṃśatiprakārā । alupteti । sādhāraṇadharmasya śabdapratipādyatve ityarthaḥ ।
ekarūpaḥ kvacitkvāpi bhinnaḥ sādhāraṇo guṇaḥ । bhinne bimbānubimbatvaṃ śabdamātreṇa vā bhidā । ekarūpatvam ekaśabdapratipādyatāvacchedakaikyāt । tena "tvaṃ sudhāvanmadhura" ityatra tadudāharaṇe vyaktaikyasya śakyatāvacchedakasyābhāve api manoharatvasya lakṣyatāvacchedakasyaikyenaikarūpyaṃ bodhyam ।
bhinnarūpatve tu śabdabhedo vakṣyate । guṇo dharmaḥ bhinnasya dvaividhyamāhabhinne iti । bimbānubimbatvaṃ vyaktyormanasā abhedāropaḥ । ekarūpatayā sambandhibhedamātreṇa veti dvidhā ।
tatrādyaṃ vṛttāvevamadhuraḥ sudhāvadityādi । dvitīyaṃ sakalakalaṃ purametadityādi । bimbānubimbatvaṃ bimbapratibimbabhāvaḥ । sā ca prakṛteḥ sadṛśatā yathā śmaśrulatvasaraghāvyāptatvayoḥ ।
śabdamātreṇa natvarthato api bhidābhedaḥ । yathāsmeraṃ vidhāya ityādi । tatra ekarūpe yathā udāhṛtam-"madhuraḥ sudhāvadadharaḥ" ityādi । "bhallāpavajitaisteṣāṃ śirobhiḥ śmaśrulairmahīm ।
tastāra saraghāvyāptaiḥ sa kṣaudrapaṭalairiva" । bhalletisa raghusteṣāṃ pārasīkānāṃ yavanānāṃ bhallarūpāstraviśeṣeṇāpavarjitaistyajitaiḥ śirobhiḥ mahī tastāra vyāpārayāmāsa । kīdṛśaiḥ śmaśrulaiḥ kṣaudrapaṭalaiḥ madhurasasamūhairiva saraghā madhumakṣikā । dṛṣṭāntavaditi dṛṣṭāntaḥsādṛśyaṃ taccātra śyāmarūpam ।
tadvat tadviśiṣṭaṃ nanmūlamiti yāvat । tādṛśaṃ pratibimbanaṃ manasā abhedāropaḥ ityarthaḥ । kṣaudrapaṭalamukhayoḥ sādṛśyamśyāmasaraghābhinnaśmaśrumattvāditi bodanāt । saraghā madhumakṣikā ।
kṣaudaṃ madhu । atra śmaśrulatvasaraghāvyāptatvayoḥ dharmayorbhede api svagatapiṅgalatvādidharmasājātyena sādṛśyādekarūpatayā samānatā śiraḥ kṣaudrapaṭalayordharmiṇoḥ sāmyabījam । evaṃ ca guṇāsādhāraṇyaṃ dharmiṇorviruddhadharmayoge api susaṅgatam । dṛṣṭāntaprativastūpame sodāharaṇe lakṣayiṣyate ।
atra "śmaśrulaiḥ" ityasya "saraghāvyāptaiḥ" iti dṛṣṭāntavatpratibimbanam । "smeraṃ vidhāya nayanaṃ vikasitamiva nīlamutpalaṃ mayi sā । kathayāmāsa kṛśāṅgī manogataṃ nikhilamākūtam" । atraike eva smeratvavikasitatve prativastūpamāvacchabdena nirdiṣṭe ।
smeraṃ vidhāyeti spaṣṭam । atretieke evetiekadharmāvacchinne evetyarthaḥ । yadyapi smeratvaṃ mukhasyaiva dharmaḥ na nayanasyetyato vistāratvameva lakṣatāvacchedakam । vikasitatvaṃ tu nīlotpaladharma ityavacchedakasyāpi bhedastathāpi vikāsasyāpi vistāraviśeṣatvād abhedo bodhyaḥ ।
prativastūpamāvaditi । tatraikadharmāvacchinnasādhāraṇadharmasya śabdabhedo vakṣyate । eke evetismeratvasya vikasitatvasyāviśeṣatvāt । ekadeśavivartinyupamā vācyatvagamyate ।
ekadeśavivarttyupamāmāhaekadeśeti । gamyatvaṃ vyaṅgyatvam; sāmyasya sādṛśyapratiyogitānuyogitārūpāyā upamāyāḥ । vācyatvagamyatve ekadeśe vācyatvamekadeśe gamyatvamityekadeśe viśeṣeṇa varttamānād ekadeśavivarttinītyanvarthaṃ nāma kvacit rūpakavat samastavastuviṣayāpyupamā dṛśyate । "brahmāṇḍaṃ bhavanāyate tvadudare lokeśa ! lokaḥ sphura- nnānācetanakalpanāśabalitaḥ sākṣāt vitānāyate ।
tanmadhye api tavāmarāyata iyaṃ bhūmaṇḍalālambinī hārakṣīrapaṭīrasodararuciḥ svargaukasāmāpagāḥ" । atra bhavanasyāṅgino vitānādyaṅgasahitasya upamānatvena samastavastuviṣayatā । "naitrairivotpalaiḥ madmairmukhairiva saraḥ śriyaḥ । pade pade vibhānti sma cakravākaiḥ stanairiva" ।
atrotpalādīnāṃ netrādīnāṃ sādṛśyaṃ vācyaṃ saraḥ śrīṇāṃ cāṅganāsāmyaṃ gamyam । netrairiveti । saraḥ śrīyaḥ sarovaralakṣmyāḥ pade pade deśe deśe utpalaiḥ padmaiścakravākaiśca vibhānti sma । tatrotpalāditrayasya netrāditrayopamāmāhanetrairmukhaistanairiveti ।
atreti । sādṛśyaṃ sādṛśyapratiyogitānuyogitārūpopamā । sādṛśyapratiyogitānuyogitārūpasambandhasya evopamātvenopamāgranthe pratipāditatvāt । taccātra ivādervācyamavyaṅgyam ।
avyaṅgyatvasyaiva vācyapadārthatvena prāk pratipāditatvād anvitābhidhānapakṣe vācyamanyathā tu saṃsargamaryyādagamyam । saraḥ śrīṇamiti । utpalādīnāṃ netrādisādṛśyavaśād gamyaṃ vyaṅgyamityarthaḥ । kathitā rasanopamā ।
yathordhvamupameyasya yadi syādupamānatā । rasanopamāmāhakathiteti । yathordhvamiti uttarasyetyarthaḥ । yathordhvam ūrdhvordhvakrameṇa ।
"candrāyate śuklarucāpi haṃso haṃsāyate cārugatena kāntā । kāntāyate sparśasukhena vāri vārīyate svacchatayā vihāyaḥ" । candrāyate iti । candra ivācarati ityādirarthaḥ ।
śuklarucāpītyatra apikārasya haṃso api ityanvayaḥ । vihāya ākāśam । mālopamā yadekasyopamānaṃ bahu dṛśyate । "vārijeneva sarasī śaśineva niśīthinī ।
yauvaneneva vanitā nayena śrīrmanoharā" । mālopamāmāhamālopameti । vārijenetyādi spaṣṭam । atra pratyupamānaṃ manoharatvameko dharmaḥ ।
vibhinnadharmāpyeṣā sambhavatiyathā "vijño gururivāsi tvaṃ kandarpa iva sundaraḥ । pāthodhiriva gambhīro garutmāniva vikramī । "iti । nayenetyādau manoharatvamekaḥ sādhāraṇo dharmaḥ ।
"jyotstreva nayanānandaḥ sureva madakāraṇam । prabhuteva samāviṣṭasarvalokā nitambinī" । evaṃ rasanopamāpyabhinnasādhāraṇadharmāṃbhinnasādhāraṇadharmāveti dvidhā boddhavyā । "hasaścandra ivābhāti jalaṃ vyomatalaṃ yathā ।
vimalāḥ kumudānīva tārakāḥ śaradāgame" । mālopamāprasaṅgena smṛtamupamāyā viśeṣāntaramāhakvaciditi । hasaṃ iti । atra prakṛtaśaradvarṇane taddharmā haṃsacandrādayaḥ sarva eva prakṛtāḥ ।
haṃsaścandra ivetyādau śaradvarṇanasya prakṛtatvāddhaṃsacandrayorjalavyomnostārakākumudayośca prakṛtatvam । "asya rājño gṛhe bhānti bhūpānāṃ tā vibhūtayaḥ । purandarasya bhavane kalpavṛkṣabhavā iva" । atropameyabhūtavibhūtibhaiḥ "kalpavṛkṣabhavā iva " ityupamānabhūtā vibhūtaya ākṣipyanta ityākṣepopamā ।
atraiva "gṛhe" ityasya "bhavane" ityanena pratinirdeśātpratinirdesyopamā ityādayaśca na lakṣitāḥ, evaṃvidhavaicitryasya sahastradhā darśanāt । ākṣepopamāpratinirdeśyopamayoḥ sūtreṇanuktibījaṃ darśayituṃ taddvayamāhaasya rājña iti । bhūpānītāḥ parājitabhūpebhyaḥ ānītāḥ । kalpavṛkṣabhavāstajjanyā vibhūtaya ityanuṣaṅgaḥ ।
ākṣipyante anuṣajyante । ākṣepopamā anuṣaṅgopamā । atraiva pratinirdeśyopamāvattvamapyāhaatraiveti । bhūpānītāḥ rājabhirupahārīkṛtāḥ gṛhe ityasya upameyavākyagatasya bhavana ityanena upamānavākyagatena ।
evaṃvidheti । ayamāśayaḥ yaditthaṃ kvacidapi vicchittyābhāsamādāya viśeṣato lakṣitavyaṃ tena tasya tathāvidhasya sahastradhāsambhavād granthagauravaṃ vinā na kiñcitphalamiti । tathāvidhasyāpi likhitavyatve vā yadyuktaprakāravailakṣyaṇyaṃ tadā lakṣitavyam । naca tathā ।
upamānopameyatvamekasyaiva tvananvayaḥ । arthādekavākye । ananvayālaṅkāramāhaupameti । arthādekavāvya iti ।
vākyabhede uktarasanopamāyā vakṣyamāṇopameyopamāyāśca prasaktyā tadbhedasyātra praveśāt । tuḥ punarthe । upamālakṣaṇasthasya dvayorityasya vyavacchedārthaḥ । na vidyata upameyasya upamānāntareṇānvayaḥ sambandho atretyanvarthanāmānanvayālaṅkāraḥ, arthāditi ।
vākyadvaye upameyopamāyā vakṣyamāṇatvādityarthaḥ । "rājīvamiva rājīvaṃ jalaṃ jalamivājani । candraścandra ivātandraḥ śaratsamudayodyame" । rājīvamiti ।
atandro anidrito ghūrṇamāna iti yāvat । śaratsamudayaḥ śarallakṣmīstasyā udyame upakrame । atra rājīvādīnāmananyasadṛśatvapratipādanārthamupamānopameyabhāvo vaivakṣikaḥ । "rājīvamiva pāthojam" iti cāsya lāṭānuprāsādvivikto viṣayaḥ ।
kintvatrocitatvādekaśabdaprayoga eva śreyān । "ananvaye ca śabdaikyamaucityādānuṣaṅgikam । asmiṃstu lāṭānuprase sākṣādeva prayojakam" । iti ।
vaivakṣika iti । vivakṣāśabdāt kaṇa । mukhaṃ candra ityatra yathā bhede abhedāropād vyadhikaraṇenā'ropitena candratvena mukhapratītistathātrābhede bhedāropād vivakṣitena vyadhikaraṇenāpi bhedaghaṭitasādṛśyenevārthe naupamyapratītirityarthaḥ । āhāryyatādṛśavivakṣāprayojanamāhaananyasadṛśatveti ।
atra lāṭānuprāso apyasti । tadasaṅkīrṇamimamāhapāthejamiti । ucitatvāditi । alaṅkāradvayena śobhātiśayajananādaucityam ।
ananvaye ceti । ānuṣaṅgikamanyārthaprayatnena siddham । asmiṃmastviti । lāṭānuprāsoktakārikātvenāsminnityanena lāṭānuprāsa uktaḥsākṣādeveti ।
anyārthaprayatnābhāvād ityarthaḥ । prayojanaṃ lāṭānuprāsasya śabdaikyamityanuṣaṅgaḥ । nanvekasyaiva upamānopameyabhāvaḥ kathaṃ na viruddha ityata āhaatreti । vaivakṣiko na hi tāttvikaḥ ।
asyālaṅkārasya rājīvaśabdayostātparyyamātrabhinnārthatvena lāṭānuprāse sambhavatyapi na tadviśeṣatvamityāśayaḥ । tatra viṣayavivekaṃ darśayati-kathaṃ rājīvamityekaśabdaprayogaḥ paunaruktyāpatatītyāhakintvatreti । ucitatvaṃ paryyāyakramabhaṅgadoṣasyāvaśyopekṣaṇīyatvāditi bhāvaḥ । atra prācīnasammati darśayatiyadāhuriti ।
ānuṣaṅgikaṃ tallakṣaṇānantargatamapi kāvyojjvalīkaraṇārthamupādeyamiti bhāvaḥ । sākṣādeva na tu doṣaniyamāt, tallakṣaṇantargatatvādityarthaḥ । paryāyeṇa dvayoretadupameyopamā matā । etadupamānopameyatvam ।
arthādvākyadvaye । "kamaleva matirmatiriva kamalā, tanuriva vibhā vibheva tanuḥ । dharaṇīva dhṛtirdhṛtiriva dharaṇī, satataṃ vibhāti bata yasya" । atrāsya rājñaḥ śrībuddhyādisadṛśaṃ nānyadastītyabhiprāyaḥ ।
upameyopamāmāhaparyyāyeṇeti । dvayorupamānopameyayorityarthaḥ । tenopameyopamālaṅkāra ityarthaḥ । arthāditi ।
vākyadvayaṃ vinā paryyāyeṇoktyasambhavāt । kamaleveti । atra sarvatra vibhātītyanvayaḥ । upameyopameti ।
upameyena pūrvavākyatthena upamāsādṛśyaṃ dvitīyavākyasthayopamānasyetyanvarthaṃ nāma, etaditaropamānavyavacchedaḥ phalam । etadeva vṛttāvuktamasya rājña iti । dhṛtirdheryyam । sadṛśānubhavādvastusmṛtiḥ smaraṇamucyate ।
"aravindamidaṃ vīkṣya khelatkhañjanamañjulam । smarāmi vadanaṃ tasyāścāru cañcalalocanam" । smaraṇālaṅkāramāhasadṛśeti । aravindamiti ।
aravindasyaivopari khelatā khañjanena mañjulamaravindaṃ vīkṣya cārucañcalalocanaṃ tasyā vadanaṃ smarāmītyarthaḥ । atra aravindasādṛśyānmukhasya, khañjanasādṛśyāllocanasya, khelāsādṛśyāt cāñcalyasya smaraṇam । "mayi sakapaṭam"ityādau ca smṛteḥ sādṛśyānubhavaṃ vinotthāpitatvānnāyamalaṅkāraḥ । sadṛśānubhavāditi pratīkavyavacchedyaṃ darśayatimayi sakapaṭamityādi ।
aravindamityādyudāharaṇe smṛtirupāyā vipralambhāṅgatvena preyo alaṅkāraviṣayatve api smaraṇālaṅkārasyāvādatvena tadvādhakatā । tenānucintanīyadarśanotthāpitā smṛtiḥ preyolaṅkāraviṣayaḥ । yathā mayi sakapaṭamityādireva । rāghavānandamahāpātrāstu-vaisādṛśyātsmṛtimapi smaraṇālaṅkāramicchanti ।
"śirīṣamṛdvī giriṣu prapede yadā yadā duḥ khaśatāni sītā । tadā tadāsyāḥ sadaneṣu saukhyalakṣāṇi dadhyau galadastru rāmaḥ" । mayi sakapaṭamityādāviti । tatra "smeraṃ smeraṃ smarāmi tadānanam" iti ।
smṛteścintayaivotthāpitatvādityarthaḥ । "sadṛśādṛṣṭacintādyāḥ smṛtibījasya bodhakāḥ" ityuktatvāt । smṛtibījasaṃskārodvodhakabāhulyāt । śirīṣeti ।
śirīṣamṛdvī sītā yadā yadā giriṣuduḥ khaśatāni prapede tadā tadā rāmo asyāḥ sadaneṣu saukhyalakṣāṇi galadaśru yathā syāttathā dadhyāvityarthaḥ । sukhadhyānamiti smṛtiḥ । duḥ khe sukhavaisādṛśyam । sukhameva saukhyam, atra sukhaduḥ khayorvaisādṛśyam ।
rūpakaṃ rupitāropādvi ṣaye nirapahnave । rūpakālaṅkāramāharūpakamiti । rūpitetyatra rūpaṇaṃ rūpaḥ tata itacpratyayādrūpaṇavānityarthaḥ । tathā ca rūpayiṣyamāṇaścandrādiratra rūpitapadārthaḥ ।
uktapratyayāntatve atītatvānanvayāt । tasya mukhādāvāropo rūpakamityarthaḥ । kecidatra āropāditi pañcamī jñāpakatāyāṃ, svajñānadvārā svasyaiva rūpakatvaprakārajñānahetutā bodhyā ityāhuḥ । evaṃ sādharmye abhedaprādhānye alaṅkāran nirṇoya bhedaprādhānye lakṣayatirūpakamiti ।
rūpitāropavattvaṃ naca prakṛte apuyapayogaḥ । anigīrṇasvarūpasyānyatādātmyapratītirāropaḥ । tenādhyavasāyamūlakotprekṣāderapi vyavacchedaḥ; adhyavasāyo api viṣayanigaraṇena viṣayiṇo abhedapratipattiḥ । apahnavo "na mukhaṃ candra" ityākāraḥ ।
evaṃ ca nirapahnavasyānigīrṇasya viṣayasya viṣayiṇā tādātmyād yadrūpavattvaṃ tadrūpakākhyamalaṅkaraṇamanyarūpeṇānyasya rūpavattvādityarthaḥ । "rūpita'- iti pariṇāmādvyavacchedaḥ । etacca tatprastāve vivecayiṣyāmaḥ । "nirapahnave" ityapahnutivyavacchedārtham ।
padavyāvṛttimāharūpiteti । pariṇāmālaṅkāre rūpaṇādhikaraṇatayā rūpyamāṇasya pariṇāmādvāstavo abhedastathātvānāropavattvarūpaṃ rūpitatvam । yathā"stanopapīḍamāśleṣaḥ kṛto dyūte paṇastayā"iti pariṇāmodāharaṇe rūpaṇādhikaraṇā'śleṣatayaiva rūpyamāṇasya paṇasya pariṇāmādivāstava eva praṇā'śleṣayorabheda ityataḥ paṇo na rūpati iti tadvyavacchedaḥ । apahnutivyavacchedāyeti"nāyaṃ śaśī kuṇḍalitaḥ phaṇīndraḥ" ityādau śaśini kuṇḍalitaphaṇīndrāropa eva, kintu śaśitvāpahnavapūrvaka ityataḥ tadvyavacchedaḥ ।
tatparamparitaṃ sāṅgaṃ niraṅgamiti ca tridhā । tasya traividhyamāhataditi । tadbhedānāhanaditi । tridhetyataḥ pūrvaṃ prathamamiti śeṣaḥ ।
anyabhedānāmetadantaratvāt । tadrūpakam । yatra kasyacidāropaḥ parāropaṇakāraṇam । tatparamparitaṃ śliṣṭāśliṣṭaśabdanibandhanam ।
pratyekaṃ kevalaṃ mālārūpaṃ ceti caturvidham । yatra kasyaciditi । yatra rūpake gṛhyamāṇe kvacit kasyacidāropa ityarthaḥ । parāropaṇasya prakṛṣṭāropasya mukhyāropasya ityarthaḥ ।
kāraṇaṃ sādhakam । śliṣṭetiekaśabdenaiva rūpyaropakobhayopasthāpane śliṣṭatvanibandhanatvam । atathātve tu aśliṣṭaśabdanibandhanatvam । parasya mukhyasya tathāvidhasamyagarthāntararūpaṇaṃ vinānupapadyamāne āropaṇe kāraṇaṃ nimittam ।
śluṣṭaḥ, prakṛtaropaṇotpādakarūpāśrayasyātmano vdyarthatā śliṣṭaḥ । aśliṣṭaḥ pṛthakpadanirdiṣṭarūparūpakārthaḥ । tathāvidhaḥ śabdo nibandhanaṃ kāraṇam । arthāt mukhyārope yasyaityarthaḥ ।
kevalaṃ sakṛdrūpaṇātmakam । mālārūpam ekatraiva viṣayaparamparāmanapekṣyānekavastvāropātmakam । evamanyatrāpi । paramparā jātāsyeti paramparitaṃ sārthakam ।
"āhave jagaduddaṇḍa ! rājamaṇḍalārāhave । śrīnṛsiṃhamahīpāla ! svastyastu tava bāhave" । āhavetihe nṛsiṃhamahīpāla ! tava bāhave hastāya svastyastu । kīdṛśāyaāhave yuddhe jagatyuddaṇḍaṃ rājamaṇḍalaṃ nṛpatimaṇḍalameva rājamaṇḍaṃla candramaṇḍalaṃ tadīyarāhave saihikeyāya tattiraskārakatvāt ।
atra nṛpatimaṇḍalasambandhitvena rāhutvāropo anupapannaḥ rāhornṛpatimaṇḍalatiraskārakatvābhāvāt । ato mukhyatadāropasādhako nṛpatimaṇḍale candramaṇḍalāropaḥ । śliṣṭarājaśabdena ca tadubhayopasthāpanam etadāhaatreti । atra ca mukhyarūpakanirvāhāya dvayornṛpaticandrayoḥ prākaraṇikatvādādāveva nṛpacandro rājapadavācyo na tu candro vyaṅgyaḥ ।
ekārthamātre prakaraṇatve evānyārthasya vyaṅgyatvāt । ato nātra vācyasādhakatvavyaṅgyarūpasya vācyasiddhyāṅgākhyaguṇībhūtavyaṅgyatvasya prasaktiḥ । yatra tu kasyacidāropaṃ vinaiva prathamaṃ mukhyarūpakaṃ siddhyati paścāttādṛśanirūpyamāṇasyāparapadārthānvayānupapattistatraprākaraṇike tādṛśāparapadārthe niyantrakasya śliṣṭaśabdasyāparārtho mukhyarūpamāṇasyāparapadārthānvayānupapattirirāsāya rūpyamāṇe vyaṅgya eva; tatra vācyasiddhyaṅgataiva tasya । yathā "bhramimaratimatvasahṛdayatāṃ pralayaṃ mūrcchāṃ tamaḥ śarīrasādaṃ ca ।
maraṇaṃ ca jaladabhujagajaṃ prasahya kurute viṣaṃ viyoginīnām" । ityatra śyāmatvenopakārakatvena ca jalade bhujagarūpaṇaṃ prathamaṃ siddhyatyeva । paścācca syamāṇasya bhujagasya viṣapadārthe prākaraṇikajalajanakatvānupapattyā tannirāsāya viṣapadadvitīyārtho halāhalaṃ vyaṅgyam । tatra rūpyato vṛṣṭivarṇanaprakaraṇajjalasyaiva vācyatvāt ।
tato bhujagasya halāhalajanakatvenānupapattyabhāvād bhujagarūpeṇa siddhiriti viṣayasya vibhāgaḥ sudhībhiravadheyaḥ । evaṃ ca mukhyarūpakasādhakaviśeṣyasya vācyatve paramparitaṃ rūpakaṃ, tasya vyaṅgyatve tu vācyasiddhyaṅgamiti sthite "dīpayane rodasīrandhrameṣa jvalati sarvataḥ । pratāpastava rājendra vairivaṃśadavānalaḥ । "ityatra kule veṇvāropaṇasya vyaṅgyatayā vācyadāvānalarūpasiddhyaṅgatvamiti granthakṛtā prāguktaṃ cintyam ।
rājamaṇḍalarāhave ityatra iva tatrāpi mukhyadavānalarūpakasādhakatvena veṇvāropaṇasya vācyatvādeva । jagaduddaṇḍo atiśayotkaṭaḥ, rājamaṇḍalaṃ nṛpasamūhaḥ candramaṇḍalaṃ ca । atra rājamaṇḍalaṃ nṛpasamūha eva candrabimbamityāropo rājabāhau hāhutvārope nimittam । "padmodayadinādhīśaḥ sadāgatisamīraṇaḥ ।
bhūbhṛdāvalidambholireka eva bhavān bhuvi" । atra padmāyā udaya eva padmānāmudayaḥ,satāmāgatireva sadāgamanam, bhūbhṛto rājāna eva parvatā ityādyāropo rājñaḥ sūryatvādyāropanimittam । śliṣṭaparamparitarūpakamālāmāhapadmodayeti । asyārtho vṛttāveva vivṛtaḥ ।
ityādyāropaḥ sūryyatvādyārope nimittamiti । atra hi lakṣyā udaye sūryyasya, satāmāgatau samīraṇasya, bhūbhṛtāṃ rājñāmāvalau dambholeścānupayogena padmāyā udayādau paṅgajodayādyāropaṇaivatadupayogāttannimittatā । "vidvan mānasahaṃsa ! vairikamalāsaṅkocadīptadyute ! durgāmārgaṇanīlalohita ! samitsvīkāravaiśvānara ! satyapratividhānadakṣa ! vijayaprāgbhāvabhīma ! prabho ! sāmrājyaṃ varavīra ! vatsaraśataṃ vairiṃcamuccaiḥ kriyāḥ । " iti ślokaḥ kāvyaprakāśakṛtā śliṣṭaparamparitamālārūpakodāharaṇatayaiva darśitaḥ ।
tasyārtho hi "he varavīra ! vairiṃcaṃ brāhmaṃ vatsaraśatam uccaiḥ sāmrājyaṃ kriyāḥ kuryyāḥ । rājñaḥ anyānyapi sambodhanānyāhavidvaditi । viduṣāṃ mānasaṃ manaḥ eva mānasasaraḥ tat haṃsa, kamalānāmasaṅkoco vikāśastatra dīptadyute sūryya । durgāṇāmamārgaṇaṃ durgaṃ vinā yodvṛtvaṃ, tadeva durgāyā mārgaṇaṃ tatra nīlalohita ! samitāṃ yuddhānāṃ svīkāra eva samidhāṃ svīkāraḥ tatra vaiśvānara ! satye prītividhānameva satyām aprītividhānaṃ tatra dakṣa prajāpate ! vijayaḥ paraparābhava eva vijayor'junastat prāgbhāve pūrvotpattau bhīmasena ! he prabho ityatra rājñi haṃsādyāropamukhyarūpakāraṇyanekāni pratyekaṃ tatsādhakāni manaādau mānasasarovarādirūpakāṇyanekāni ।
prakṛte api rājñi dinādhīśādyanekarūpakasādhakāni lakṣmyādīnāmudayādau paṅkajodayādirūpakāṇīti । kevalaśliṣṭaparamparitarūpakodāharaṇaṃ tu kāvyaprakāśakṛtā dattaṃ yathā "alokikamahālokaprakāśitajagattraya ! stūyate deva ! sadvaṃśamuktaratnaṃ na kairbhavān" । iti । asyārthaḥ he deva ! sadvaṃśaḥ satkulameva sadvaṃśaḥ sadveṇuḥ tatra muktāratnaṃ bhāvān kairna stūyate ? vaṃśe muktotpatteḥ ।
rājñaḥ sambodhanāntaramāhaalaukiketi । alaukiko anyalokavilakṣaṇo yo mahāloko mahādṛṣṭipātaḥ sa eva mahāloko mahājyotistena prakāśitaṃ jagattrayam arthān muktāmaṇḍitaṃ yena he tādṛśa ! atra hi rājñi muktāropo mukhyarūpakaṃ tatsādhakaṃ kule veṇvāropaṇam । dṛṣṭipāte jyotirāropaṇaṃ ca jyotirabhāve muktotkarṣābhāvāt । padmā lakṣmīḥ padmaṃ ca ।
satāmāgamanaṃ sarvadāgamanaṃ ca । bhūmṛto rājānaḥ varvatāśca । padmāyā lakṣmyāḥ sarvadā sadā ca । evaṃ "tvameva deva pātālamāśānāṃ tvaṃ nibandhanam ।
tvaṃ cāmaramarudbhūmirko lokatrayātmakaḥ" । ityatra lokatrayātmakatvamityādi rūpaṇaṃ pātālamityādi rūpaṇaṃ hetuḥ । "pāntu vo jaladaśyāmāḥ śārṅgajyāghātakarkaśāḥ । trailokyamaṇḍapastambhāścatvāro haribāhavaḥ" ।
atra trailokyasya maṇḍapatvāropo haribāhūnāṃ stambhatvārope nimittam । aśliṣṭaṃ kevalamāhapāntu vo jaladaśyāmā iti । catvāro haribāhavo vaḥ pāntu । kīdṛśāḥ ? trailokyameva maṇḍapastasya stambhāḥ, dhārakatvāt ।
tathā śārṅgasya dhanuṣo vyāghātena karkaśāḥ । stambhatvārope nimittamiti । trailokye stambhāvanvayāt । "manojarājasya sitātapatraṃ śrīkhaṇḍacitraṃ haridaṅganāyāḥ ।
virājate vyomasaraḥ sarojaṃ karpūrapūraprabhamindubimbam" । atra manojāde rājatvādyāropaścandrabimbasya sitātapatratvādyārope nimittam । "tatra ca rājabhujādīnāṃ rāhutvādyāropo rājamaṇḍalādīnāṃ candramaṇḍalatvādyārope nimittam" iti kecit । mālārūpaṃ yathetiaśliṣṭaśabdanibandhanamiti śeṣaḥ ।
manojarājasyeti । karpūrapūraprabhamindubimbaṃ virājati । tatra paramparitarūpakanimittakāni rūpakāntarāṇyāhamanojeti । manoja eva rājā tasya sitātapatram ।
haridrūpāyā aṅganāyāḥ śrīkhaṇḍasya, candanasya citram । vyomarūpasya sarasaḥ sarojam । eṣu caturṣu rūpakayornimittanaimittakabhāva uktaviparīta eveti keṣāñcinmataṃ darśayatieṣviti । kecinnatu vayamiti bhāvaḥ ।
etaccātraiva sphoṭayiṣyati । aṅgino yadi sāṅgasya rūpaṇaṃ sāṅgameva tat । samastavastuviṣayamekadeśavivarti ca । dvividhaṃ sāṅgarūpakamāhaaṅgina iti ।
sāṅgasya sadharmasya । yo rūpyate tasya dharmā api yadi rūpyante tadā sāṅgamityarthaḥ । sāṅgasya sopakaraṇasya । āropyāṇāmaśeṣāṇāṃ śābdatve prathamaṃ matam ।
aśeṣāṇāmaṅgatadupakaraṇānām । śābdatve śabdenābhidheyatve । prathamaṃ samastavastuviṣayam । "rāvaṇāvagrahaklāntamiti vāgamṛtena saḥ ।
abhivṛṣya marutsasyaṃ kṛṣṇamedhastirodadhe" । atra kṛṣṇasya meghatvārope vāgādīnāmamṛtatvādikamāropitam । rāvaṇavagraha iti । rāvaṇarūpeṇāvagraheṇa vṛṣṭivighātena klāntaṃ marudrūpaṃ śasyaṃ vāgrūpāmṛtena sa kṛṣṇo viṣṇurmegho śasyamabhivṛṣya abhiṣicya tirodadhe ।
anyo api rūpyamāṇo megho aṅgī । tasya dharmo jalaṃ vāci rūpitam । evaṃ svajalasicyamānatvasambandhena śasyamapyaṅgam । marutsu tadrūpitam ।
tadāhaatreti । vāgādīnāṃ kṛṣṇopakaraṇānāmamṛtatvādīti meghopakaraṇam । iha caca paratarūpaṇam । "mukhapaṅkajaraṅge asmin bhrūlatānarttakī tava ।
līlānṛtyaṃ karotīti ramyaṃ rūpitarūpaṇam" । iti । iha hi mukhe paṅkajatvarūpaṇānantaraṃ punā raṅgatvarūpaṇam । evaṃ bhrūlatānarttakītyatrāpi jñeyam ।
yatra kasyacidārthatvamekadeśavivarti tat । ārthatvamarthagamyatvam । ekadeśe viśeṣeṇa śābdatayā sphuṭatvena virttituṃ śīlamasya rūpakasyetyekadeśavivarti । kasyacidāropyamāṇasya ।
"lāvaṇyamadhubhaiḥ pūrṇamāsyamasyā vikasvaram । lokalocanarolambakadambaiḥ kairna pīyate ?" । atra lāvaṇyādau madhutvādyāropaḥ śābdaḥ, mukhasya padmatvāropa ārthaḥ । na ceyamekadeśavivartinyupamā vikasvaratvadharmasyāropyamāṇe padme mukhyatayā vartamānāt mukhe vopacaritatvāt ।
ekadeśavivarttirūpakamāhayasya kasyeti । kasyacidrūpyamāṇasyeti । kvacidaṅginaḥ kvacidaṅgasya tathātvaṃ bodhyam । tatrāṅgina ārthatvamāhalāvaṇyeti ।
lāvaṇyarūpairmadhubhiḥ pūrṇaṃ vikasvaraṃ cāsyā āsyaṃ lokalocanarūpāṇāṃ rolambānāṃ bhramarāṇāṃ kadambaiḥ kairna pīyate । mukhe padmādyāropa iti । madhupūrṇatā bhramaranipīyamānatā atrāṅgam । rūpyamāṇam padmādikam atrāṅgi ।
kvacidaṅgarūpyamevār''thaḥ । yathā"guṇāsindhurbhāvāniti । " atrāṅginaḥ sindhorgharmo jalaṃ guṇe āropyamāṇamārtham । nacetyādi lāvaṇyaṃ madhu iva ityādyupamānasambhavāt tadvaśena mukhe api padmopamāpratīteḥ ityāśaṅkārthaḥ ।
vikasvaretyādyuttaram । vikasvaratvaṃ puṣpadharma evetyastaddharmaṇi puṣpe eva mukhyatayā sākṣāt sambandhena varttamānatvāt ityarthaḥ । mukhe ceti padmatulye mukhe svāśrayasādṛśyasambandhenetyevaṃ paramparāsambandharūpādupacārādityarthaḥ । mukhyatayā varttanād iti ।
mukhyatayā vidheyatayā । ayamāśayaḥ । atra hi viṣayasyāsya rūpamavacchādya, viṣayiṇaḥ padmarūpeṇa rūpavattāpādane tasya vikasvarākhyadharmaparigrahaḥ sādhakaṃ prāmāṇam । etacca saṃkaranirūpaṇaprastāve suvyaktaṃ bhaviṣyatīti neha tanyate ।
niraṅgaṃ kevalasyaiva rūpaṇaṃ tadapi dvidhā । kevalasya sahayogāntararūpaṇāsaṃyuktasya । mālākevalarūpatvaṃ pūrvoktavad vyākhyeyam । "nirmāṇakauśalaṃ dhātuścandrikā lokacakṣuṣām ।
krīḍāgṛhamanaṅgasya seyamindīvarekṣaṇā" । nirmāṇakauśalamiti । atra sāropā lakṣaṇā । tatkauśalajanyā ityarthaḥ ।
nātrāṃśe rūpakam । candikākrīḍāgṛhadvayarūpaṇāttu māletyavadheyam । nirmāṇetiatraikasyāmindīvarekṣaṇāyāmanekavastvāropāt niravayavimālā । "dāse kṛtāgasi bhavatyucitaḥ prabhūṇāṃ pādaprahāra iti sundari ! nātra dūye ।
udyatkaṭhorapulakāṅkurakaṇṭakāgrai- ryadbhidyate mṛdu padaṃ nanu sā vyathā me" । dāse kṛtāgasīti । udyatāṃ kaṭhorapulakāṅkurarūpāṇāṃ kaṇṭakānāmagrerityanvayaḥ । yatra pulakāṅkureṣu kaṇṭarūpaṇamātram ।
dāsa iti । dāse, svādhīnajane, kṛtāgasi kṛtāparādhe, prabhūṇāṃ sevyānām । atra prahāre na dūye nābhyasūyāmi । bhidyate vidhyate ।
atra kevalamiti niravayavarūpaṃ samānāntararūpaṇaṃ vinā ekatraiva nirūpaṇaṇānibandhanāt, ihāpi pulakasyāṅkurarūpaṇānantaraṃ kaṇṭakatvarūpapaṇena rūpitarūpaṇam । tenāṣṭau rūpake bhidāḥ । tenāṣṭāviti । śliṣṭāśliṣṭavācakabhede dvividhasya paramparitarūpakasya mālokevalabhedāccāturvidhyam ।
sāṅgaṃca samastavastuviṣayatvaikadeśavivartitvābhyāṃ dvividham । niraṅgaṃ ca kevalamālātvābhyāṃ dvividhamityaṣṭāvityarthaḥ । tena tena prakāreṇa aṣṭau, anyathā punarvakṣyamāṇā api bhedāḥ sambhavantītyāśayaḥ । "cirantanairuktā" iti śeṣaḥ ।
"khaṅgaḥ kṣmāsauvidallaḥ samiti vijayate mālavākhaṇḍalasya" । atrārthaḥ kṣmāyāṃ mahiṣītvāropaḥ khaḍge sauvidallatvārope nimittam । asya bhedasya pūrvavanmālāropatve apyudāharaṇaṃ mṛgyam । khaḍgaḥ kṣmetikhaḍga eva strītvenānāropitāyāḥ kṣamāyāḥ pṛthivyāḥ sauvidallaḥ antaḥ purasthanapuṃsakaḥ ।
"sauvidallo mahallikā"iti koṣaḥ । atreti । kṣmāyāḥ strītvenā'ropaṇaṃ vinā khaḍge sauvidallāropasyānuyogenānupapatteḥ । udāharaṇaṃ mṛgyamiti ।
yathā "prasūcabāṇasya sitātapatramaindryā diśaścandanabindurinduḥ । virājate viṣṇupadāravindaṃ mayūkhavikṣālitabhūmipīṭham" । iti atra hi prasūnabāṇādeḥ rājatvādyāropaḥ candrasya sitātapatrādyāropahetuḥ । yadi caikasya vācyasya rūpyasya sādhakānyanekānyanyāni rūpakāṇyeva mālā ityabhiprāyaḥ, tadā "rākāyā nabhasaścandraḥ puṇḍarīkaṃ śaśasya ca" ityudāhāryyam ।
atra hi śaśini rūpyamāṇe puṇḍarīke vācye rākāyāḥ padahastalakṣmītvaṃ gaganasya saroratvaṃ śaśasya bhramaratvaṃ cārthasādhakam । sauvidallo avalodhādhyakṣaḥ । atreti । ayamarthaḥ-atra kṣmāyāṃ mahiṣītvarūpaṇasyārthatvād ekadeśavivartirūpakaṃ, tadrūpaṇasya ca khaḍgasya sauvidallatvarūpaṇahetutvāt paramparitamiti ।
iha ca kṣmāyāṃ mahiṣītvarūpaṇaṃ vinā khaḍgasya sauvidallatvarūpaṇaṃ nopapadyate । sāvayavaikadeśavivarttini tu vākyarūpaṇaṃ svayamanupapannameva । sāmarthyāttvanyadākṣipatīti vevekaḥ । mṛgyaṃ lakṣyeṣvityarthaḥ ।
"asti svastyayanaṃ śriyaḥ sucaritaṃ drāghīyasaḥ śreyasaḥ saundaryyasya rasāyanaṃ niravadheḥ śīlasya līlāyitam । vidyānāmadhidaivataṃ nirupadheḥ śauryyasya visphūrjitaṃ śrībhānustrikaliṅgamaṅgalapadaṃ gaṅgānvaye bhūpatiḥ" । atra śrīprabhṛtīnāṃ prāṇiviśeṣatvarūpaṇam ārthaṃ svastyayanarūpaṇe hetuḥ । dṛśyante kvacidāropyāḥ śliṣṭāḥ sāṅge api rūpake ।
sāṅke api rūpake iti । sāstavastuviṣayaikadeśavivārttitvena dvividhe sāṅge ityarthaḥ । "karamudayamahīdharastanāgre galitatamaḥ paṭalāṃśuke niveśya । vikasitakumudekṣaṇaṃ vicumbatyayamamareśadiśo mukhaṃ sudhāṃśuḥ" ।
samastavastuviṣayaṃ yathāatraiva "vicumbati-" ityādau "cucumbe haridabalāmukhamindunāyakena" iti pāṭhe । karamudayeti । ayaṃ sudhāṃśuḥ amareśadiśaḥ prācyāḥ, mukhaṃ vicumbati । kiṃ kṛtvā ? udāmahīdhararūpasya stanasyāgre karaṃ raśmimeva karaṃ pāṇiṃ nidhāya, stanāgre kīdṛśe galitaṃ tama paṭalarūpamaṃśukaṃ yatna tādṛśe ।
mukhaṃ kīdṛśaṃ ? vikasitakumudarūpamīkṣaṇaṃ yasya tādṛśam । atrāmareśadiśaḥ nāyikātvaṃ, sudhāṃśornāyakatvaṃ cārtham । tayordharmau stanadattahastavikaśitanetne śābdau । karapadañca śliṣṭam ।
dvitīyasyodāharaṇaṃ spaṣṭam " cucumbe haridabalāmukhamindunāyakena" iti pāṭhe । karaṃ kiraṇaṃ hastaṃ ca । na cātra śliṣṭaparamparitam ? atra hi "bhūbṛdāvalidambholiḥ" ityādau rājādau parvatatvādyāropa vinā varṇanīyasya rājāderdambholitādirūpaṇaṃ sarvathaiva sādṛśyābhāvādasaṅgatam । tarhi kathaṃ "padmodayadinādhīśaḥ-" ityādau paramparitam, rājādeḥ sūryādinā sādṛśyasya tejasvitādihetukasya saṃbhavāditi na vācyam ।
tathā hirājādestejastitādihetukaṃ suvyaktaṃ sādṛśyam, na tu prakṛte vivakṣitam, padmodayādereva dvayoḥ sādhāraṇadharmatayā vivakṣitatvāt । iha tu mahīdharādeḥ stanādinā sādṛśyaṃ pīnotuṅgatvādinā suvyaktameveti na śliṣṭaparamparitam । nacātreti । śliṣṭapadena kararūpaṇasya stanarūpaṇasādhakatvāt ।
samādhattetatra hi iti । paramparitaṃ yad rūpakaṃ tadeva mukhyarūpakasādhakaṃ natu sādṛśyaṃ tatsādhakam । yatra tu sādṛśyādapi mukhyarūpakaṃ siddhyati na tatra paramparitarūpakam । tena prakṛte parvatasādṛśyād uccatvādeva stanarūpaṇamityuktamanena ।
nanu yadi sādṛśyāsattve eva paramparitarūpakaṃ, tadā " padmodaya" ityādāvavyāptirityākṣipatitarhi iti । avyāptimupapādayati । rājāderiti । natu tadvivakṣitamiti ।
yattuvivakṣitaṃ tadāhapadmodayādereveti । padmodayādiśliṣṭapadasyaiva ityarthaḥ । karādiśabdasya śliṣṭatvena śliṣṭaparamparitaśaṅkāṃ nirākarotinaceti । rājādau śātravādirūpe suvyaktamityataḥ pūrvamastyeveti śeṣaḥ ।
padmodayetyādau pradyotattejasvitādikameva sādṛśyam । padmodayāderiva sakalakalaṃ puramityādāvupamāyāṃ sakalakalatvasyeva ityarthaḥ । rājadinādhīśayoḥ prakṛte yojayatiiha tviti । iha karamudayamahīdharastanāgra ityādau ।
tuḥ punararthaḥ । evaṃ ca "bhramimarati " mityādau viṣaṃ jalameva viṣamityāropo jalade prasiddhasādṛśyabhujagasyārope nimittamiti śliṣṭaparamparitameva । atra "vidvanmānasahaṃsa" ityādau rājādau haṃsatvāropo mānase mānasatvārope heturiti manyamānā āhuḥ"neha viṣaśabdasya dvyarthatā "vidvanmānasahaṃsa" ityādāviva jalade bhujagāropahetukā, kintu etatpadyāvasthitavaidyaśāstraprasiddhabhramādimaraṇāntāṣṭavidhagaralakāryyaviśeṣotthāpiteti dvyarthatāyāstādātmyāropaṇaṃ vinā prasiddheriha śleṣālaṅkāra eveti । a; tadayuktam ।
jalade bhujagasādṛśyasya sakalakalaṃ puramityādāviva viṣaśabdasya dvyarthatāṃ vinānupapatteḥ । kiñca jaladabhujagajaṃ viṣaṃ jalamiti na ghaṭate । jaladasya bhujagatāyā avāstavatvād bhujagācca jalajanmānibandhanāt । tasmād viṣameva viṣamiti rūpaṇamākṣipyaiva vācyarūpaṇaṃ saṃgacchate ।
naca śleṣamātneṇāstu vācyarūpaṇopapattiriti yuktaṃ, śleṣeṇa tādātmyāpratīteḥ । śleṣopapādakaviśakalitapratītau vcyarūpaṇāsaṅgatiḥ, tādavasthyāt । anyathā "vidvanmānasahaṃsa" ityādāvapi tathāprasaṅgaḥ syāt । "ābhāti te kṣitibhṛtaḥ kṣaṇadānibheyaṃ nistriṃśamāṃsalatamālavanāntalekhā ।
indutviṣo yudhi haṭhena tavārikīrtti- rānīya yatra ramate taruṇapratāpaḥ" । iha ekadeśavarttini rūpake kṣitibhṛd rājā eva kṣitibhṛt parvata iti śliṣṭam । tātrālaṅkārikacaṇḍidāsapaṇḍitādayaḥ rājani parvatatvāropaṇaṃ nistriṃśasya tamālavanatvāropaṇe heturiti śliṣṭaparimparitamādriyante । taccintyam ।
tathāhi kṣitibhṛto vdyarthatayā "vidvanmānasahaṃsa'; ityādau mānasatvāde rājño haṃsatvādirūpaṇanimittamiva, nistriṃśasya tamālavanatvarūpaṇopayogitvam । apitu haṭhakāmukakāryye apīti pratāpakīrttyornāyikanāyikātvopakaraṇatvād iha prakṛtasūtroktaṃ śliṣṭaikadeśarūpyaṃ sāvayavaikadeśavivartirūpakameva bhāvituṃ yuktaṃ, natu śliṣṭaparamparitamiti manyāmahe । kiñca śliṣṭaparamparite vidvanmānasahaṃsetyādau rājño haṃsatvaṃ mānasasya mānasatvāropaṇasādṛśyaṃ vināsiddham । iha tu nistriṃśasya tamālavanāntatvaṃ nīlimādināpi prasiddham ।
kiñca sāvayave rūpake kvacidekaikasya sādṛśyāprasiddherapyekobhūyānyonyasāhāyyena sādṛśyapratītiḥ । yathārāvaṇāvagrahetyādau marudādīnāṃ śasyatvādeḥ । apica paramparitasyāvayavarūpaṇābhāvādeva sāvayavāntaḥ pātitā nocyate । kevalaṃ mānasādipadeṣu ākṣipyamāṇaṃ sarovarādyartharūpaṃ vyaṅgyaṃ haṃsatvādisādhakamātram ।
ataevātra kṣaṇadānibhetyasyāpi padasya rātrikālākṣepeṇa aniḥ śeṣaṃ bhātīti tamaso bahulībhāvāt haṭharamaṇopayogiteti prācyānāmapi vyākhyā । tadevaṃ kṣitibhṛta ityādi sarveṣāṃ rūpyamāṇānāṃ haṭharamaṇopakaraṇatvād yathoktameva jyāyaḥ । "dyāmāliliṅga, mukhamāśudiśāṃ cucumba rūddhāmbaraḥ śaśikalāmalikhat karagraiḥ । āntarnimagnacarapuṣpaśaro atipātā tkiṃ kiṃ cakāra taruṇo nayadīkṣaṇāgniḥ ।
ityatra nayanāgneḥ taruṇatvasya prauḍhatvarūpamarthamādāya prathamamabhidhāyā viśrāmād vyañjanayaiva yuvarūpor'thaḥ pratīyate । iha tu kṣitibhṛta ityādau bahūnāṃ rūpaṇāt pratāpasya taruṇatvarūpaṇaṃ śābdam । itaśca ramata ityādipadānāṃ rūpakasādhakataiva, natu dyāmāliliṅga ityādāvāliṅganādīnāmiva samāsoktisādhakatā । anyathā sarvatraiva ekadeśavivartirūpakeṣu samāsoktiprasaṅgaḥ syāt ।
haṭhādānīya ramata ityatra kāryyasāmye api na samāsoktiḥ । yadi hi kāryyaleśasāmyaṃ vā samāśritya samāsoktiraṅgīkāryyā tadekadeśavivartirūpakasya viṣayāpahāra eva syāt, tasyānevaṃvidhasva lakṣyasyāprasiddheḥ । yatra vācā rūpaṇaṃ nāsti dyāmāliliṅgetyādi samāsoktyudāharaṇavat kāryyasāmyabāhulyasamvalitatvam, tatraiva sāmagṣabhāvādaprastutanāyikātādātmyaṃ pratīyate । ābhātītyādau ca vācyarūpaṇānāṃ bahutvena kāryyādisāmyaṃ svalpatayā tatsahāyyamevācarati iti ।
arikīrttyādestādātmyapratītihetutvaṃ sahṛdayānubhavasiddhaṃ natu vyavahārasamāhopajīvitā samāsoktiḥ । anayośca samāsoktyekadeśavivartirūpakayoraparamapi yuktijātamihaiva samāsoktiprastāve suvyaktaṃ bhaviṣyatītyalaṃ bahunā । "mukhaṃ tava kuraṅgākṣi ! sarojamiti nānyathā" । "vidadhe madhupaśreṇīmiha bhrūlatayā vidhiḥ" ।
uktarūpakāṇāmevāntaraviśeṣān prapañcayatikvacittviti । "rājamaṇḍalarāhave" ityādiṣu sarvatra samāsa eva tasya darśitatvāt । mukhaṃ taveti । spaṣṭam ।
vaiyādhikaraṇye vibhinnavibhaktikatve । vidadhe iti । tathā cātra bhrūlatayā hetunā madhupaśreṇīṃ vidhirvidadhe ityarthaḥ । bhrūlatāṃ vidhātuṃ madhupaśreṇīṃ vidadhe iti paryyavasitor'thaḥ ।
icchādvārā bhrūlatāyāstadvidhānahetutvāt । samāsamabhāve api rupakamudāhṛtamapi spaṣṭapratipattaye punarudāharati-mukhamiti । vidadha ityādau tava bhrūlatā madhupaśreṇī ityarthaḥ । "saujanyambumarusthalī sucaritālekhyadyubhittirguṇajyotsnākṛṣṇacaturdaśī saralatāyogaśvapucchacchaṭā ।
yaireṣāpi durāśayā kaliyuge rājāvalī sevitā teṣāṃ śūlini bhaktimātrasulabhe sevā kiyatkauśalam" । kvacid vaidharmye api iti । rūpyarūpakayorviruddhadharmo nār'thaḥ । kintu nirdiṣṭaṃ yatsādharmyaṃ tadabhāvavattvamevātra vaidharmyam ।
saujanyāmbiti । atra kaliyuge yairdurāśayā eṣā rājāvalī nṛpaśreṇī sevitā bhaktimātrasulabhe śūlini teṣāṃ sevā kiyat kauśalam । rājāvalī kīdṛśī ? saujanyarūpasyāmbuno marusthalī । atrābhinnatvena nirdiṣṭayoḥ saujanyāmbunorubhayadharmatā iti ।
tayorabhāvatvameva dvayormarurājāvalyoryathoktaṃ vaidharmyam । evamuttarottaraṃ bodhyam । sucaritarūpaṃ yadālekhyaṃ vastu, tasya dyurūpā gaganarūpā bhittirāśrayaḥ । guṇarūpāyāḥ jyotstrāyāḥ kṛṣṇacaturdaśī ।
saralatāyogaśvapucchacchaṭā । atra chaṭāpadaṃ svarūpārthakam । tathā saralatāyāḥ yogasya sambandhasya kukkurapucchasvarūpetyarthaḥ । sarvatra nirdiṣṭadharmābhāvo bodhyaḥ ।
vaidharmyeṇa, vaiparītyena, samānadharmarūpatānāpannena । saralatā sanmārgatā, vakratāvirahaśca । atra vaidharmyeṇa paramparitarūpakam । idaṃ mama ।
atra ca keṣāñcidrūpakāṇāṃ śabdaśleṣamūlatve api rūpakaviśeṣatvādarthālaṅkāramavye gaṇanam । evaṃ vakṣyamāṇālaṅkāreṣu bodhyam । nanu padmodayetyādau paramparitādeḥ śabdānvayavyatirekānuvidhāyitvātkathaṃ vār'thālaṅkāramadhye gaṇanamityata āhaatreti । śabdaśleṣamūlatve api śabdadvyarthatāyāḥ śabdānvayavyatirekānuvidhānaprayojakatvāduktarītyā yadyapi śabdālaṅkārataivociteti bhāvaḥ ।
vakṣyamāṇālaṅkārā virodhādayaḥ । vakṣyamāṇa ityupalakṣaṇam । tena uktāyāṃ śabdasādhāraṇadharmāyāmupamāyāmapi jñeyamiti śeṣaḥ । adhikārūḍhavaiśiṣṭyaṃ rūpakaṃ yattadeva tat ।
tadevādhikārūḍhavaiśiṣṭyasaṃjñakam । "idaṃ vaktraṃ sākṣādvirahitakalaṅkaḥ śaśadharaḥ sudhādhārādhāraścirapariṇataṃ bimbamadharaḥ । ime netre rātrindivamadhikaśobhe kuvalaye tanurlāvaṇyānāṃ jaladhiravagāhe sukhataraḥ" । rūpakāntaramāhaadhiketi ।
rūpyamāṇena vyaktiviśeṣeṇāparaprasiddhatatsajātīyato adhikamārūḍhaṃ vaiśiṣṭyaṃ tadityarthaḥ । tadeva tannāmakameva । idaṃ vaktramiti । kalaṅkaviraho vaiśiṣṭyaṃ rūpyamāṇaśaśadharavyaktiviśeṣeṇa ārūḍham ।
evamuttaratra sudhādhārāyā ādhāro adharaścirakālasthameva pariṇataṃ pakkaṃ bimbam । atra ekkasya cirakālasthitirvaiśiṣṭyam । parārddhaṃ spaṣṭam । evaṃ ca "asambhṛtaṃ maṇḍanamaṅgayaṣṭeranāsavākhyaṃ karaṇaṃ madasya ।
kāmasya puṣpavyatiriktamastraṃ bālyātparaṃ sātha vayaḥ prapede" । ityatrāyamapyalaṅkāro mālārūpo bodhyaḥ । asambhṛtatvānāsavākhyatvapuṣpabhinnatvarūpavaiśiṣṭyārohaṇāt । adhikārūḍhaṃ vaiśiṣṭyaṃ viśeṣa ārthādāropyamāṇādāropaviṣayasya yatretyarthaḥ ।
avagāhe sukhatara ityatra lavaṇedadhirmakarataraṅgalavaṇādisadbhāvādavagāhakānāṃ sukhāvaho na bhavatītyāśayaḥ । adhikaṃ vaiśiṣṭyamarthāt sukhādeḥ । prasthānāntare cedamekaguṇahānau viśeṣoktiriti । "asambhṛtaṃ maṇḍanamaṅgayaṣṭeranāsavākhyaṃ karaṇaṃ madasya ।
kāmasya puṣpavyatiriktamastraṃ bālyātparaṃ sātha vayaḥ prapede" । ihāsambhṛtaṃ maṇḍanamityatra kecidāhurvibhāvanākhyo alaṅkāra iti, tanna । na khalu sambharaṇapuṣpe maṇḍanāstrayoḥ kāraṇe, kintu tatsvarūpe । anye tvāhuḥ, pariṇāmo ayamiti ।
tadapyasat, tatkāryyasya śarīraśobhākaraṇasya madanoddīpanasya ca prastutvena kenacid anusandhīyamānatvābhāvāt । rāghavānandamahāpātrāstvāhuḥ- adhikārūḍhavaiśiṣṭyaṃ rūpakamidamiti । tadapicintyam । āropaviṣayasyāropyamāṇāt kenacidaṃśena vaiśiṣṭyasyaitatprayojakatvāt tatsvarūpatvam ।
tenātra "ayaṃ rājā aparaḥ pākaśāsanaḥ'; "anyadevāṅgalāvaṇyam'; ityādivad atiśayoktireva bhavituṃ yukteti māmakaḥ pakṣaḥ । adhyavasāyasya sphītatayānubhūyamānatvāt । rūpakasya ca āropamūlatvāt । atra kalaṅkarāhityādinādhikaṃ vaiśiṣṭyam ।
viṣayātmatayāropye prakṛtārthopayogini । pariṇāmo bhavettulyātulyādhikaraṇo dvidhā । pariṇāmālaṅkāramāhaviṣayātmatayeti । viṣayo rūpaṇādhikaraṇaṃ, prakṛtārthopayoginyanuṣṭhīyamānārthopayogini āropye, āropyasya pariṇām ityarthaḥ ।
tulyātulyeti । abhinnābhinnavibhaktika ityarthaḥ । viṣaya āropaviṣayaḥ, tadātmatayā, tadrūpatayā natu rūpakavat taduparañjakatvamātreṇa । evaṃ cāsya viṣayātmatvena, prakṛte kāryyopayogitvena rūpakād vyavacchedaḥ ।
rūpake vidyamānāyā api tādātmyapratīterna paryyantaṃ gantumākāṅkṣā ityāśayaḥ । pariṇāmālaṅkārasya tathābhūto rūpyamāṇo vidyate yad etaddviprakāraṃ pariṇāmaṃ nāma nirvakti । āropyamāṇasyāropaviṣayātmatayā pariṇamanātpariṇāmaḥ । āropyetipariṇamanasthānaniveśena tadrūpatāpatteḥ ।
natu sato dharmiṇo vai pūrvarūpaparityāgena rūpāntarāpatteriti bhāvaḥ । "smitenopāyanaṃ dūrādāgatasya kṛtaṃ mama । stanopapīḍamāśleṣaḥ kṛ to dyūte paṇastayā" । anyatropāyanapaṇo vasanābharaṇādibhāvenopayujyete ।
atra tu nāyakasaṃbhāvanadyūtayoḥ smitāśleṣarūpatayā । smiteneti । atrābhede tṛtīyā । atra smite āropyamāṇamupāyanaṃ vāstavasmitatayaiva pariṇataṃ, taccānuṣṭhīyamānasambhāvanopayogi ।
stanopapīḍamiti । stanāvupapīḍyā'śleṣa ityarthaḥ । atrā'śleṣe āropyamāṇaḥ paṇo vāstavaśleṣatayaiva pariṇataḥ anuṣṭhīyamānadyūtopayogī । ubhayatrānuṣṭhīyamānārthopayogaṃ darśayatianyatreti ।
sambhāvanadyūtayorityatropayujyete ityasyānvayaḥ । āropyamāṇayorupāyanapaṇyoḥ smitāśleṣarūpatayetyatra pariṇāma iti śeṣaḥ । prathamārddhevaiyadhikaraṇyena prayogaḥ, dvitīye sāmānādhikaraṇyena । rūpake "mukhacandraṃ paśyāmi" ityādāvāropyamāṇacandrāderuparañjakatāmātram, na tu prakṛte darśanādāvupayogaḥ ।
iha tūpāyanoderviṣayeṇa tādātmyaṃ prakṛte ca nāyakasaṃbhāvanādāvupayogaḥ । ata eva rūpake āropyasyāvacchedakatvamātreṇānvayaḥ, atra tu tādātmyena । rūpake āropyamāṇasyānuṣṭhīyamānārthopayogo nāstīti darśayatirūpake iti । uparañjakatvamātraṃ śobhābodhakatvamātram ।
natviti । upayogo nirvāhakatvaṃ candreṇa darśanānirvāhāt । prakṛte tu nirvāhakatvamastyevetyāha । iha tviti ।
tadātmyamityatra upayujyate iti śeṣaḥ । tādātmyasyopayogapradarśanaṃ pariṇāmataḥ upāyanāderevopayogapradarśanaparyyavasannaṃ bodhyam । upāyanena sambhāvanasya paṇena dyūtasya ca nirvāhāt । tadeva viśadayitvā darśayatiprakṛte ceti ।
upayogaḥ sambhāvanadyūtayornirvāhakatvenopāyanapaṇayoḥ smitāśleṣābhedenānvayaityarthaḥ । sa cānvayo anāropita ityato nirvāhakatā । ārope tu na nirvāhakatetyāhaataeveti । anārope satyeva nirvāhakatvādevetyarthaḥ ।
avacchedakatvena avāstavatvena । prakṛte tu vāstavatvena ityāhaatra ceti । tādātmyaṃ vastavo abhedaḥ । kavinibandhāhāryyatādātmye apyāropasyaiva rūpakaprayojakatvādityavacchedakatvamātreṇa ।
uparañjakatvāmātraṃ cārutvātiśayaprakaṭanamātram । tuścārthaḥ । tādātmyaṃ tatra niveśaḥ smitādeḥ upāyanatvamasti tadviśeṣakatvāt । mukhādeścandrāditvaṃ na tatheti bhāvaḥ ।
"dāse kṛtāgasi-" ityādau rūpakameva, na tu pariṇāmaḥ । āropyamāṇakaṇṭakasya pādabhedanakāryasyāpratutatvāt । na khalu tatkasyacidapi prastutakāryasya ghaṭanārthamanusandhīyate । dāse kṛtāgasītyādiślokīyarūpake tu pariṇāmāprasaktiṃ darśayatidāse iti ।
nanvatra kathaṃ rūpakamevetyuktaṃ sūkṣmāgratvena kaṭhoratvena ca pulakāṅkurāṇāṃ kaṇṭakabhedasya vāstavatvādevetyāhaāropyamāṇeti । pādabhedaḥ kāryyaṃ yasya tādṛśasyāropyamāṇakaṇṭaksaya pulakarūpasyetyarthaḥ । atra yadyapi pulakasya kaṇṭakāropaviṣayatvameva kaṇṭakatvenāropyamāṇatvaṃ yathāpi pādabhedakāryyakatve anāropyamāṇasyetyarthaḥ । tathāca tatkāryyanirvāhakatvaṃ yatastasyāropyamāṇamatastasya kaṇṭakatvamapi na vāstavam ।
kintu āropyamāṇamevetyato rūpakamevetyarthaḥ । nanu pādabhedakāryyanivārhakatvameva pulakāṅkurāṇāmasti । tatkathamavāstavatvamityāhana khalviti । tatpulakāṅkurāgraṃ kasyacidapibhedo hi prastutaṃ kāryyam ।
kasyacidapi pādīyabhedasyānyadīyabhedasya vā kasyacid ghaṭanārthamityarthaḥ । itthaṃ rūpakābhinnatayā pariṇāmaḥ siddhaḥ । evam "śiṣyatāṃ nidhuvanopadeśinaḥ śaṅkarasya rahasi prapannayā । śikṣitaṃ suratinaipuṇaṃ tayā yattadeva gurudakṣiṇīkṛtam" ।
ityatrāpi gurudakṣiṇāyāḥ suratinaipuṇyena pariṇāmāt pariṇaāmālaṅkāra eveti bodhyam । ayamapi rūpakavadadhikārūḍhavaiśiṣṭyo dṛśyate । "vanecarāṇāṃ vanitāsakhānāṃ darīgṛhotsaṅganiṣaktabhāsaḥ । bhavanti yatrauṣadhayo rajanyāmatailapūrāḥ suratapradīpāḥ" ।
atra pradīpānāmauṣadhyātmatayā prakṛte suratopayoginyandhakāranāśe upayogo atalapūratvenādhikārūḍhavaiśiṣṭyam । vanecarāṇāmiti । yatra himālaye auṣadhaya eva rajanyāṃ vanecarāṇāṃ vanitāsakhānāṃ suratapradīpā bhavanti ityanvayaḥ । pradīpībhāve hetumāhadarīgṛheti ।
atailapūrāḥ tailapūraṇarahitāstailasamūharahitā vā । atra pradīpībhāvasya prakṛtārthopayogitvaṃ darśayatiatreti । prakṛte suratopayogyandhakāranāśe pradīpānāmauṣadhyātmatayā upayoga ityanvayaḥ । auṣadhyātmatayā pariṇāmasyetyapi kvacindhobhanaḥ pāṭhaḥ ।
auṣadhyātmatayā prakṛta iti kvacitprāmādikaḥ pāṭhaḥ । naca suratameva śābdaṃ prakṛtaṃ nāndhakāranāśaḥ; tasyāśābdatvāditi vācyam ? suratopayogitvena tasyāpi prakṛtatvāt । saṃdehaḥ prakṛte anyasya saṃśayaḥ pratibhotthitaḥ । śuddho niścayagarbho asau niścayānta iti tridhā ।
sandehālaṅkāramāhasandeha iti । pratibhayā utthito anyasyāprastutārthakoṭeḥ prastute vastuni yaḥ saṃśayaḥ sa sandehālaṅkāra ityarthaḥ । sandehaḥ sandehākhyo alaṅkāraḥ । prakṛte varṇyamāne anyasya āropyamāṇasya ।
evaṃ ca prakṛtasandehe aprakṛtamapi sandihyata eva । evaṃ ca prakṛtāprakṛtaviṣayasaṃśayajñānaṃ sandehālaṅkāraḥ ityarthaḥ । saṃśayaśca vyavasthānādyanekakoṭikajñānam । evaṃca saṃśaya ityetāvataiva lakṣaṇe paryāpte prakṛte anyasyeti vacanaṃ "madhyaṃ tava " ityādi vṛttyudāhariṣyamāṇavyavacchedārtham ।
pratibhotthita iti, pratibhā kaveḥ, tayā utthitaḥ ādṛtaḥ,evañca kavivarṇitasyāpi "sthāṇurvā puruṣo vā" iti saṃśayasya nālaṅkāratā । etadeva vṛttau sphuṭībhaviṣyati । apratibhotthāpita ityādinā । yatra saṃśaya eva paryavasānaṃ sa śuddhaḥ ।
"kiṃ tāruṇyataroriyaṃ rasabhahodbhinnā navā vallarī velāprocchalitasya kiṃ laharikā lāvaṇyavārāṃnidheḥ । udrāḍhotkalikāvatāṃ svasamayopanyāsaviśrambhiṇaḥ kiṃ sākṣādupadeśayaṣṭirathavā devasya śṛṅgāriṇaḥ" । kiṃ tāruṇyeti । iyaṃ nāyikā kiṃ lāvaṇyataroḥ navā vallarī ! lāvaṇyarūpatarvāśritā navā latetyarthaḥ ।
kīdṛśī rasabharodbhinnā śṛṅgararasa eva rasojalaṃ tenodbhinno jalasekena latodbhedāt । kiṃvā velayā nīreṇa procchalitasya ucchalitasya lāvaṇyarūpasya vārāṃnidheḥ samudrasyalaharikā taraṅgaḥ । "velā syānnīratīrayoḥ" iti koṣaḥ । kiṃ vā śṛṅgāriṇo devasya kandarpasya arthāt śṛṅgārārthamuddamotkalikānatāṃ gāḍhotkaṇṭhāvatāṃ janānāṃ sthāne upadeśasya arthāt śṛṅgāropadeśsya sākṣād vaṣṭiṇalambanabhūtā yaṣṭiḥ ।
enāmālambya śṛṅgāro anubhūyatāmityupadeśaḥ । devasya kīdṛśasya svasamayasya vasantasya upanyāsena viśrammiṇo viśvastasya mamedānīmupadeśo yogya ityaveṃ viśvāsavata ityarthaḥ । asandihānatvameva viśvāsaḥ । rasaḥ tāruṇyapakṣebhogabhilāṣaḥ, pakṣe sāmānyadravaḥ ।
velālāvaṇyapakṣe-sāmānyamaryyādā, samudrapakṣe-taṭam । ucchalitam utsarpaṇam atikramaḥ । utkalikā utkaṇṭhā । strasamayopanyāsaviśrambhiṇaḥ svasammatārthakathane viśvāsapravarttakasya sākṣād upadeśayaṣṭiḥ, yaṣṭyākāramūrttimattvena pratyakṣamuddeśaḥ ।
yadvā upadeśārthaṃ yaṣṭiḥ, tāḍanavetrādidaṇḍaḥ । tathāhiyasyāḥ kasyā api vidyāyā upadeṣṭāraḥ capalacittanivāraṇāya tāḍanārthaṃ yaṣṭimādadate iti lokaprasiddhaḥ । yatrādāvante ca saṃśaya eva madhye niścayaḥ sa niścayamadhyaḥ । "ayaṃ mārtaṇḍaḥ kiṃ sa khalu turagaiḥ saptabhiritaḥ kṛśānuḥ kiṃ sarvāḥ prasarati diśo naiṣa niyatam ।
kṛtāntaḥ kiṃ sākṣānmahiṣavahano asāviti punaḥ samālokyājau tvāṃ vidadhati vikalpān pratibhaṭāḥ" । sarvā diśo na prasarati, kintūrdhvameva jvalatīti prasiddham । madhye ca niścaya iti । ekakoṭervyātirekaniścaya ityarthaḥ ।
ayamiti । ājau yuddhe tvāṃ samālokya pratibhaṭāḥ pratikūlavīrā ityevaṃ vitarkān vidadhati kurvānti । tān vitarkān āhaayamiti । ito gataḥ ।
sarvā diśa iti । kṛśānuḥ sarvā diśo na prasarati । ayaṃ tu sarvadikprasārī, ato na kṛśānurityarthaḥ । sākṣāt kṛtānta ityanvayaḥ ।
mahiṣavāhanatvābhāvānna kṛtānta ityarthaḥ । atra mārttaṇḍādyabhāvaniścayo madhye । nanu viruddhakoṭyabhāvaniścayādrājakoṭiniścayo apītyata āharājatvaniścaya iti । yatrādau saṃśayo ante ca niścayaḥ sa niścayāntaḥ ।
kiṃ tāvatsarasi sarojametadārādāhosvinmukhamavabhāsate taruṇyāḥ । saṃśayya kṣaṇamiti niścikāya kaścidvibbokairvakasavāsināṃ parokṣaiḥ" । kiṃ tāvaditi । nāyikāyāmapi sarastvāśaṅkā bodhyā ।
ārād etat kimityarthaḥ । vivvokaiḥ "vivvokastvatigarveṇa vastunīṣṭe apyanādara"iti । evaṃlakṣaṇaiḥ strīṇāṃ hāvaviśeṣairityarthaḥ । kīdṛśaiḥ bakasahavāsināṃ parokṣaiḥbakā hi matsyaniścayārthaṃ dhyāyinastatsahavāsinastataḥ śikṣitadhyānāsteṣāmapi parokṣaiḥ apratyakṣaiḥ ।
atidurūhatvādatyantadhyānenaiva jñeyairityarthaḥ । apratibhotthāpite tu "sthāṇurvā puruṣo vā" ityādisaṃśaye nāyamalaṅkāraḥ । vivvoko, bhāvaviśeṣaḥ । yaduktamatraiva "vivvokastvatigarveṇa vastunīṣṭe apyanādara" iti ।
bakasahavāsināṃ padmānāṃ parokṣairagocaraiḥ । apratibhotthāpite ityanantaraṃ kāvyopanibaddhe apīti śeṣaḥ । "madhyaṃ tava sarojākṣi ! payodharabharāditam । asti nāstīti saṃdehaḥ kasya citte na bhāsate" ।
atrātiśayoktireva, upameye upamānasaṃśayasyaivaitadalaṅkāraviṣayatvāt । ekamasādṛśyamūlakāhāryyasaṃśayāntare api nāyakalaṅkāra ityāhamadhyaṃ taveti । sandehaḥ kasya citte na bhāsate ityanvayaḥ । tatrātiśayoktiḥ iti vakṣyamāṇāyāḥ pañcavidhāyā atiśayokterbhede apyabhedāroparūpaprabheda evātretyarthaḥ ।
nāsti yaḥ padārthaḥ tadasattve api tadabhedāroparūpatvāt । nanvevaṃ sandehālaṅkāre apyevamāropo astyevetyata āhaupameyeti । tathācānayoralaṅkārayoḥ parasparabhedo niveśanīya iti bhāvaḥ । atiśayoktirevādhyavasāyamūlatvāt ।
sāmyādatasmiṃstadbuddhirbhrāntimān pratibhotthitaḥ । mithyājñānasādṛśyena sandehānantaramasya prastāvaḥ । bhrāntiścittadharmaviśeṣo vidyate yatra bhramaprakāre sa bhrāntimān ityanvarthanāmālaṅkāraḥ । "mugdhā dugdhadhiyā gavāṃ vidadhate kumbhānagho vallavāḥ karṇe kairavaśaṅkayā kuvalayaṃ kurvanti kāntā api ।
karkandhūphasamuccinoti śabarī muktāphalāśaṅkayā sāndrā candramaso na kasya kurute cittabhramaṃ candrikā" । bhrāntimadalaṅkāramāhasāmyāditi । tadvuddhistattvena buddhiḥ । mugdhā iti ।
candramasaḥ sāndrā candrikā kasya janasya cittavibhramaṃ na kurute ityarthaḥ । bhrāntān darśayatimugdhā iti । ballavāḥ gopāḥ mugdhā bhrāntāḥ santaḥ dugdhadhiyā gavāmadhaḥ kumbhān vidadhate dugdhamādātumityarthaḥ । kairavaśaṅkayā ityatra śaṅkābhrama eva ।
karkandhviti । badaraphalamityarthaḥ । ākāṅkṣā cātra bhramamūlikā । karkandhūrbadarī ।
asvarasotthāpitā bhrāntirnāyamalaṅkāraḥ । pratibhotthāpiteti lakṣaṇapadasya vyāvṛttiṃ darśayatisvarasa jñata । svārasaḥ svabhāvaḥ । yathā"śuktikāyāṃ rajatam" iti ।
śuktikāyāṃ rajatabhrāntirityarthaḥ । svarasa ityataḥ pūrvaṃ kāvye apīti śeṣaḥ । na cāsādṛśyamūlā । "saṃgamavirahavikalpe varamiha na saṃgamastasyāḥ ।
saṅge saiva tathaikā tribhuvanamapi tanmayaṃ virahe" । pratibhotthitetyasya vyāvṛttimāhasvaraseti । asādṛśyamūlakamrame api nāyamalaṅkāra ityāhanacāsādṛśyeti । saṅgameti ।
saṅgamavirahayoḥ vikalpe varantvavicāre ityarthaḥ । varaṃ manāgiṣṭam । na cātrāpi tribhuvane tatsādṛśyabhramāttadbhrama iti vācyam । sādṛśyāṃśe abhramasyaiva vivakṣitatvāt ।
tathāca saṅgamād virahasyādhikyād vyatirekālaṅkāraḥ evāyamiti bhāvaḥ । evaṃ ca lobhādinā bhrame api na bhrāntimān । yathā "jagaddhanamayaṃ lubdhāḥ kāmukāḥ kāminīmayam । nārāyaṇamayaṃ dhīrāḥ paśyanti paramārthinaḥ ।
"iti । nacātra dhanabhede api dhanābhedāropārūpātiśayoktirevātreti vācyam । atiśayoktighaṭakasya āropasya āhāryyatve eva tathātvāt । atra tu prathame cintārūpavyabhicāribhāvadhvaniḥ ।
dvitīye śṛṅgāradhvaniḥ । tṛtīye bhāvadhvanireva । sāmyādityasya vyāvṛttirnacetyādi । kvacidbhedādgrahītṝṇāṃ viṣayāṇāṃ tathā kvacit ।
ekasyānekadhollekho yaḥ sa ullekha ucyate । ullekhālaṅkāramāhakvacidbhedāditi । ekasya vastuno anekadhā anekatvenollekho buddhaiviṣayatvamityarthaḥ । tādṛśabuddherhetudrayamāhakvacidbhedāditi ।
kvacinnānāgrahītṝṇāṃ tattadrūpeṇānekatvabuddhiḥ । kvacittu tādṛśabuddhiprayojakadharmarūpāṇāṃ viṣayāṇāṃ bhedādekasyaiva grahītustathātvabuddhiviṣayatvamityarthaḥ । tenāsya dvaividhyam । "priya iti gopavadhūbhiḥ śiśuriti vṛddhairadhīśa iti devaiḥ ।
nārāyaṇa iti bhaktairbrahmetyagrāhi yogibhirdevaḥ" । priya itīti । devaḥ śrīkṛṣṇastaistaiḥ samamityagrahītyarthaḥ । tattadevāhapriya ityādi ।
priyaḥ svāmī । sāgaraśāyirūpanīrūpatvena bhedānnārāyaṇabrahmāṇorbhedaḥ । "āpo hi nārāḥ" tadayanaḥ tatstho nārāyaṇaḥ jalaśāyī ityarthaḥ । atraikasyāpi bhagavatastattadguṇayogādanekadhollekhe gopavadhūprabhṛtīnāṃ rucyādayo yathāyogaṃ prayojakāḥ ।
tattadguṇe iti । tādṛśabuddhiprayojakatattadguṇa ityarthaḥ । saca priya ityatra saundaryarūpaḥ, śiśurityatra strehaviṣayatvam, adhīśa ityatraiśvaryyam, nārāyaṇa ityatra dhyānopayogimūrttimadabhinnatvam, brahmetyatra tadvyāvṛttasvarūpābhinnatvam । rucyādayaḥ prayojakā iti ।
tathāca tādṛśarucimanto grahītāro bhinnā iti darśitam । "yathāruci yathārthitvaṃ yathāvyutpatti bhidyate । ābhāso apyartha ekasminnanusandhānasādhitaḥ" । rucyādīnāṃ tadvuddhiprayojakatve saṃvādamāhayathārucīti ।
ekasminnarthe anusandhānena manoniveśena sādhita ābhāsaḥ jñānaṃ buddhirapi yathārucyādibhedāt bhidyata ityarthaḥ । ruciricchā, arthitvaṃ kiñcit prāptyarthamicchārūpā । vyutpattiḥ saṃskāraḥ । vyutpattirabhyāsakṛtā vāsanā, vā pratītiḥ ।
anusandhānaṃ manasastadviṣaye praviṇīkaraṇam । tena sādhitaḥ viṣayāntaraṃ vyavacchidya nirvāhitaḥ । evaṃ ca priya ityādau bhagavataḥ priyatve gopavadhūnāṃ rucyāditritayamapi prayojakam । śiśutve ca vṛddhānāṃ vyutpattiḥ ।
saccidānandabrahmatve yogināṃ vyutpattiḥ evamanyatra । atra bhagavataḥ priyatvādīnāṃ vāstavatvād grahītṛbhedācca na mālārūpakam, na ca bhrāntimān । na cāyamabhede bheda ityevaṃrūpātiśayoktiḥ । tathāhi"anyadevāṅgalāvaṇyam-" ityādau lāvaṇyāderviṣayasya pṛthaktvenādhyavasānam ।
na ceha bhagavati gopavadhūprabhṛtibhiḥ priyatvādyadhyavasīyate priyatvāderbhagavati tatkāle tāttvikatvāt । atra mālārūpakaprasāktiṃ nirasyatiatra bhagavata iti । vāstavatvena ahāryyābhedāropātmakarūpakāprasāktiḥ grahītṛbhedācca na tanmālātvaprasāktiḥ; mālāyā grahītṛbhedāvivakṣamāṇādeva । yadyapi vāstavatvena rūpakāprasaktau mālārūpakaprasaktirapi tata eva nirastā tathāpi grahītṛbhedapradarśanaṃ mālāpariṇāmaprasaktivāraṇasūcanārtham ।
vāstavatvena tatprasaktisattve api grahītṛbhedasya tadvādhakatvāditi hetuḥ । aprasaktamapyatiśayoktiprabhedaviśeṣaṃ vaiśadyāya nirasyatinacāyamabheda iti । tatprabhedasyodāharaṇaṃ pradarśayate । tatprasaktirnāstītyāhatatra hīti ।
tatrātiśayoktiprabhede pṛthaktvena tatraiva tadanyatvena । naceheti । iha priya hatyādyullekhodāharaṇe । priyatānyatheti ।
priyatātaḥ anyathā ityarthaḥ । kintu priyatvādyadhyavasīyate iti kvacit prāmādikaḥ pāṭhaḥ । sa cādhyavasīyata ityatra nirasyate ityevaṃ lakṣaṇayā samarthanīyaḥ । tāttvikatvādityanyatvenābodhitatvādityarthaḥ ।
tāttvikabuddhyā ca nāhāryyāroparūpaṃ rūpakaṃ cetyuktam । bhagavatastatkāle tāttvikatvād grītṛbhedācceti hetordvayamapi mālārūpakabhrāntimatordvayorapi vivekaḥ । tāttvikaṃ vastutastadrūpatāyāḥ sambhavāt । tathā mālārūpakasya kavinibaddhāhāryyatādātmyāropa eva prayojakaḥ ।
bhrāntimataśca mithyā jñānameva nidānam । grotṛbhedasya ca dvayorapi sambhave api apavādatvena ullekhākhyabhinnālaṅkārasya na prayojakatvamiti bhāvaḥ । nācādhyavasīyate; kintu tattvenaivāvasīyate । adhyavasānaṃ viṣayanigaraṇena viṣayiṇorabhedapratipattiḥ ।
kecidāhuḥ"ayamalaṅkāro niyamenālaṅkārāntaravicchittimūlaḥ । uktodāharaṇe ca śiśutvādīnāṃ niyamanābhiprāyātpriyatvādīnāṃ bhinnatvādhyavasāya ityatiśayoktirasti, tatsadbhāve api grahītṛbhedena nānātvapratītirūpovicchitti viśeṣa ullekhākhyabhinnālaṅkāraprayojakaḥ । alaṅkārāntarasaṅkarāt tadbhaṅgimūla eva niyamenāyamalaṅkāra iti kecidāhuḥ taddarśayatikeciditi । vicchittirbhaṅgiḥ ।
uktodāharaṇeṣu tāṃ vicchittiṃ darśayatiukteti । niyamābhiprāyāditi । vṛddhaiśca śiśurevāgrāhi ityevaṃ niyamābhiprāyadityarthaḥ । atiśayoktirastītyagre anvayaḥ ।
tathāca yūni deve śiśubhinne api niyamataḥ śiśvabhedāropād bhede apyabhedāropārūpātiśayoktirdarśitā । atra ca niyamapradarśanaṃ teṣāṃ tathātvena bhāvanātiśayapradarśanārthameva, natu tasyātiśayoktighaṭanārthateti bodhyam । priya ityādyaṃśe api tamevātiśayoktiṃ darśayatipriya ityādīnāmiti । atra ca bhede apyabhedāroparūpāyā atiśayoktereva sambhavaḥ ।
tathā ca bhinnārthādhyavasāya ityatra bhinnatvavatyadhyavasāya ityarthaḥ । kasyādhyavasāya ityatrāhapriyatvādīnāmiti । tathā ca asvāmini deve svāmitvāropa eva svāmyabhedāropa ityarthaḥ । atraiva kecidityanenāsvarasasūcanam ।
deva ityanena āropaviṣayasyoktisattve tu nigaraṇaghaṭitasyātiśayoktisāmānyalakṣaṇasyātrābhāvāt । vakṣyamāṇe "śrīkaṇṭhajanapade'; ityādau nāsvarasa ityavadheyam । nanvevamatiśayoktisattve sa evātrāṅkāro astu nollekha ityata āhatatsadbhaṇepīti । atiśayoktisattvepītyarthaḥ ।
pratītirūpavicchittiviśeṣa allekhākhyātiśayoktibhinnasyālaṅkārasya prayojaka ityarthaḥ । śrīkaṇṭhajanapadavarṇane"vajrapañjaramiti śaraṇāgataiḥ, ambaravivaramiti vātikaiḥ" ityādiścātiśayoktervivikto viṣayaḥ । iha ca rūpakālaṅkārayogaḥ" । vastutastu"ambaravivaram-" ityādau bhrāntimantamevecchanti na rūpakam, bhedapratītipuraḥ sarasyaivāropasya gauṇīmūlarūpakādiprayojakatvāt ।
"api ca paraśabdaḥ paratra lakṣyamāṇaguṇayogena vartate iti yatra prayoktṛpratipatroḥ saṃpratipattiḥ sa gauṇaḥ, sa ca bhedapratyayapuraḥ saraḥ" iti । iha tu vātikānāṃ śrīkaṇṭhajanapadavarṇane bhrāntikṛta evāmbaravivarādyāropa iti । atiśayoktyasaṅkīrṇo apyullekhasya viṣayo astīti darśayatiśrīkaṇṭheti । śrīkaṇṭhanāmā rājaviśeṣaḥ tasya nagaraṃ śaraṇāgataiḥ śatruto bhītaiḥ vajrapañjaramityabodhītyarthaḥ ।
svapraviṣṭarakṣakatvena vajrapañjarasādṛśyādabhedāroparūpaṃ rūpakamevetyarthaḥ । grahīturbhedāt tatsaṅkīrṇa ullekhaḥ । nacāsambandhe sambandhāroparūpātiśayoktireveyamiti vācyam, svasādṛśyamūlakatva eva tadavasarāt । śiśurityatra tu tāttvikatvādeva na rūpakamityuktameva ।
asuravivaramitīti । vātikairunmatairaprakāśarūpasādṛśyabuddhyā vivaramityarthaḥ । atiśayoktervivikta iti । nagarasyāropaviṣayasya svaśabdenaivoktatvena tannigaraṇābhāvādatiśayoktyaprasakteriti bhāvaḥ ।
gauṇīmūleti । gaurvāhīka ityādivad gauṇīlakṣaṇamūleti nātrārthaḥ, rūpake lakṣaṇābhāvāt । vyadhikaraṇenaiva candratvena śaktyaiva candrapadāt mukhabodhāt । āropādhikaraṇasya praṅnirdeśe rūpakaṃ yathāayaṃ candra ityatra ।
"āropasya prāṅnirdeśe tu gauṇī lakṣaṇā, yathā gaurvāhīka ityatra । kintu āropādhikaraṇasyāropyaguṇayogātmakasādṛśyarūpā yā buddhiḥ saivātra gauṇīpadārthaḥ । tādṛśabuddhimūlakarūpakādiprayojakatvād bhedapratītipuraḥ sarāropasya ityarthaḥ । rūpakādītyādi śabdāt sādṛśyamūlakotprekṣādyanekālaṅkāraparigrahaḥ ।
tatra mūlakatvapradarśanaṃ ca tatpūrvake pariṇāmālaṅkāre tathātvābhāvapradarśanāya । paraśabda ityādi । paraśabdaścandrādiśabdo gavādiśabdaścetyarthaḥ । paratra mukhādau vāhīkādau ca ।
lakṣyamāṇeti । lakṣyamāṇo jñāyamāno ya āropasya guṇo dharma āropādhikaraṇasya tadyogenetyarthaḥ । paratra vṛttiśca rūpake vyadhikaraṇaprakāreṇa śaktyaiva । gaurvāhīka ityādau gauṇīlakṣaṇāsthale tu lakṣaṇayeti viśeṣaḥ ।
varttata itīti । saṃpratipattiryatra śabde prayoktṛpratipatroḥ sa śabdo gauṇa ityarthaḥ । sa ceti । sa guṇayoga ityarthaḥ ।
tādṛśaguṇayogabuddhistu asuravivaramityatra nāstītyāhaiva tu iti । alaṅkārāntaravicchittirnidānaṃ yasyeti bhāvaḥ । śiśutvādīnāmityādiśabdena priyatvādeḥ saṃgrahaḥ । ayamarthaḥbhagavataḥ śiśutvādibhedeṣu satsvapi gopavadhūbhiḥ priya ityevāyaṃ gṛhyate na śiśuriti ।
yathā priyatvādau satyapi vṛddhaiḥ śiśurityeva gṛhyate । tadatrānekarūpasyāpi pratigrahītraikaikabhedarūpatvena niyamanamiti cābhede bhedādhyavasāyādatiśayoktiḥ । yadi tvayaṃ pratyetṛbhedena bhede atiśayoktisadbhāva eva syāttadātiśayoktiprakāraviśeṣa eva syāt naca tathā, alaṅkārantare api sambhavādityāhaśrīkaṇṭheti । śrīkaṇṭhajanapado nāma śrīkaṇṭhadevatādhiṣṭhito deśaḥ ।
asuravivaraṃ siddhavivaram vātikāḥ pavanayoginaḥ । yadvāasuravivaraṃ vātarogaśāntikaraḥ ko api rogaviśeṣaḥ । vātikaiḥ vātarogibhiḥ । atrāpyalaṅkārāntaravicchittimūlatāṃ darśayatiiha ceti ।
icchanti tattvajñā iti śeṣaḥ । rūpakālaṅkārayoga iti tu keṣāñcid matānusāreṇoktamityarthaḥ । kathaṃ na rūpakamityata āhabhedeti । bhedapratītipuraḥsarasyaiva ityevakāreṇa bhrāntyādervyavacchedaḥ ।
prathamato api bhedapratītau bhrāntyāde rabhāvāt । mugdhā dugdhadhiyetyādau mithyājñānasya kavipratibhāhṛtatvena kavinā ballavādiniṣṭhatvena satyatvenopanibaddhatvād rūpakādītyādiśabdenāpahnutyādisaṃgrahaḥ । kathaṃ tathābhūtasyāropasya rūpakādiprayojakatvamityata āhagauṇīmūleti । rūpakādergauṇī lakṣaṇāhetukatvādityarthaḥ ।
tathāpi kathaṃ tatrāropasya bhedapratītipuraḥ saratvamityatrācāryyasammatiṃ śārīramīmāṃsābhāṣyaṃ śrīmadācāryyaśaṅkarabhagavatpādakṛtam । paraśabdo agnirmāṇavaka ityādau māṇavakādiśabdaḥ paratra māṇavakādau tanmate lakṣyamāṇo guṇastekṣṇayapiṅgalādiḥ । prayoktā vākyaprayojakaḥ । pratipattā tadarthajñātā ।
sa ca gauṇīvṛttyā bodhyor'thaḥ । prakṛte yojayatiiha tu iti । bhrāntikṛta eva prācyānāṃ mate bhrāntikṛtatvābhāve punā rūpakamasti iti bhāvaḥ । atra bhrāntimato alaṅkāratve api nālaṅkārāntaravicchittimūlatvaṃ hīyata iti prakṛte na kācit kṣatiḥ ।
atraiva ca "capovanamiti munibhiḥ kāmāyatanamiti veśyābhiḥ" ityādau pariṇāmālaṅkārayogaḥ । atraiva śrīkaṇṭhajanapadavarṇane pariṇāmālaṅkārayogaḥ । śrīkaṇṭhajanapade tapovanatvādyāropasya munyādeḥ prakṛte tapaḥ prabhṛtāvupayogāt । naceha rūpakaṃ tapovanatvādyāropasya sādṛśyamūlatvābhāvāt, munyādīnāṃ tu tapovanādibhinnarūpasya tadrūpatāpratīteriha bhrāntimāniti ye ।
apyāhuḥ teṣāmayamāśayaḥ śrīkaṇṭhajanapade ekadeśasya tapovanāditvepyavayavāvayavinorabhedātsamudāyasya tathātvapratītiriha na tāttvikīti na pariṇām iti । evamatra eṣu sarveṣu alaṅkārāntaravicchittisambhave api grahītṛbhedenānekadhollekhasya vicchittiviśeṣasya sambhavāt tatprayojitasya ullekhālaṅkārasyāpalāpo na śakyakriya ityarthaḥ । "gāmbhīryeṇa samudro asi sauraveṇāsi parvataḥ" । ityādau cānekadhollekhe gāmbhīryādiviṣayabhedaḥ prayojakaḥ ।
atra ca rūpakayogaḥ । atraiva ceti । taponamityādau pariṇāmayoga ityanvayaḥ । tapovanatvakāmāyatanatvayostatra vāstavatvena pariṇāmālaṅkāratvasambhavāt ।
naca tapovanatvasya kathaṃ tatra vāstavatvamiti vācyam । vanapadasyātrāśrame lākṣaṇikatvābhiprāyeṇa pariṇāmālaṅkāratvakathanāt । itthaṃ grahītṛbhedaghaṭitamullekhamudāhṛtya viṣayabhedaghaṭitaṃ tamudāharatigāmbhīryyeṇeti । viṣayabhedo dharmmarūpaviṣayabhedaḥ ।
atra grahītryaikyameva । "gururvacasi, pṛthururasi, arjuno yaśasi-" ityādiṣu cāsya rūpakādvivikto viṣaya iti । atra hi śleṣamūlātiśayoktiyogaḥ । rūpakāsaṅkīrṇamasya viṣayaṃ darśayatigururiti ।
upadeśyarūpe vacasi viṣaye gururupadeṣṭā ityarthaḥ । śleṣācca bṛhaspatirityarthaḥ । pṛthuriti । urasi urovacchedena pṛthurvisphāraḥ śleṣāccapṛthū rājā ।
arjuna iti । atra yaśasi ityatra tṛtīyārthe saptamī । yaśasārjuno dhavalaḥ ityarthaḥ । śleṣācca pāṇḍavor'junaḥ kārttavīryyārjuno vā ।
rūpakād vivikta iti । tvaṃ bhavānityanayoranyatarasyāpi anuktirūpānnigaraṇādatiśayoktereva viṣayatvāt । sā cātra bhede api abhedāroparūpā । yadi tu tvaṃ bhavānityanayorekatarasya nirdeśastadārūpakameva, rūpakātiśayoktyoretanmātra bhedāt ।
atra hīti । naca durgālaṅghitavigraha ityādivadupamādhvanirayamiti vācyam tatra viśeṣyasya śliṣṭomāvallabhapadasyevātra viśeṣyapadābhāvāt tvaṃpadasattve api rūpakameva nopamādhvanistasya śliṣṭatvābhāvāt । evaṃ grītṛbhede udāhṛtya viṣayabhede udāharatigambhīryyeṇeti । śleṣamūlātiśayoktiḥ ।
gururupadeṣṭaiva gururbṛhaspatiriti bhede apyabhedādhyavasāyāt śleṣamūlātiśayoktiriti । pṛthurviśālo vaiṇyaśca । arjuno dhavalaḥ, pakṣe kārttavīryyaḥ, pārtho vā । nacātraśabdaśaktimūlo dhvaniḥ, naca rūpakam upadeṣṭṛtvādīnāṃ bṛhasyatitvāditvenādhyavasānāt ।
prakṛtaṃ pratiṣidhyānyasthāpanaṃ syādapahnutiḥ । prakṛtamāropaviṣayam anyasthāpanam āropyaviṣayatvasthāpanam । iyaṃ dvidhā । kvacidapahnapūrvaka āropaḥ, kvacidāropapūrvako apahnava iti ।
apahnutyalaṅkāramāhaprakṛtamiti । prakṛtaṃ prakrāntam, anyasthāpanam aprakṛtasthāpanam । itthañceti । prakṛtāpahnavo anyasthāpanañcetyetanmātravilakṣaṇe satītyarthaḥ ।
prakṛtāpahnavāprakṛtasthāpanayoḥ paurvāparyyavyatyāsād dvaividhyamiti darśayati kvaciditi । naca niṣidhyeti katvānirdeśādapahnavapūrvakatvameva labhyate kathaṃ dvaividhyamiti vācyam । niṣedhabuddhiṃ viṣayīkṛtya ityeva tadarthāt । tadviṣayīkaraṇasya cobhayathāpi sambhavāt ।
"nadaṃ nabhomaṇḍalamamburāśirnaitāśca tārā navaphenabhaṅgāḥ । nāyaṃ śaśī kuṇḍalitaḥ phaṇīndro nāsau kalaṅkaḥ śayito murāriḥ" । nedaṃ nabha iti । nabhaādiniṣedhena saphenasamudre phaṇiśayitamurāristhāpanamidam ।
amburāśirityādau sarvatra kintu iti bodhyam । "etadvibhāti caramācalacūḍacumbi hiṇḍīra-piṇḍa-ruci-śītamarīcibimbam । ujjvālitasya rajanīṃ madanānalasya dhūmaṃ dadhatprakaṭalāñchanakaitavena" । anyasthāpanapūrvakaṃ niṣedhamāhaetad vibhātīti ।
etad bimbam arthāccandrasya । hiṇḍīraṃ karpūraḥ । ujjvālitasyeti । nirvāpitasyetyartaḥ ।
nirbharasvakāntasambhogena rajanyā madanānalanirvāṇād dhūmodramaḥ । kaitaveneti । nāyaṃ lāñchanaḥ kintu yathoktadhūma iti niṣedhapratītiḥ paścāt kaitavapadena । hiṇḍīraḥ phenaḥ ।
atra kaitavapadena kapaṭārthena na prakaṭalāñchanamiti pratīterapahnava ārthaḥ । idaṃ padyaṃ mama । bhaṅgyantareṇāpi niṣedhapratītāvāhavirājatīti । atra vapuḥ padamayaṭpratyayābhyāṃ vyomādiniṣedhapratītiḥ ।
ityādyākāreṇa ca prakṛtaniṣedho bodhyaḥ । gopanīyaṃ kalapyarthaṃ dyotayitvā kathañcana । yadi śleṣeṇānyathā vānyathayetsāpyahnutiḥ । anyathayediti ।
anyārthe ghaṭayet । kaściditi śeṣaḥ । sapīti । apiśabdena samanantaroktaprakārabhinnāpahnutiḥ ityarthaḥ ।
"kāle vāridharāṇāmapatitayā naiva śakyate sthātum । utkaṇṭhitāsi tarale ! nahi nahi sakhi ! picchilaḥ panthāḥ" । atra "apatitayā" ityatra patiṃ vinetyuktvā paścātpatanābhāvena ityanyathā kṛtam । dvitīyāpahnutimāhagopanīyamiti ।
śleṣeṇa dyotanaṃ śaktyaiva । anyathādyotanantu vyañjanayā । anyakathanantu śleṣeṇa śliṣṭapadavācyārthena ceti bodhyam । kāle iti ।
atra vāridhārāṇāṃ kālasya kāmoddīpakatvena patiśūnyatayā sthityaśakyatvaṃ gopanīyamarthamuktvā tad boddhyāḥ saṃkhyāḥ praśrānantaraṃ tadanyathayatinahi nahīti । varṣākāle pathaḥ picchilatvena patitabhinnatayā ityuktavākyaśleṣaṇa anyathā kṛtaṃ tadāhātreti । "iha puro anilakampitavigrahā milati kā na vanaspatinā latā । smarasi kiṃ sakhi ! kāntaratotsavaṃ nahi ghanāgamarītirudāhṛtā" ।
iha puronileti । iha deśe puraḥ sammukhe kā latā । vanaspatipadamahimnā vyañjanayā sādhvasavannāyikāyāṃ saṅgatanāyakapratītiḥ samāsoktirūpā saṃkhyā tatpratītyā smarasītyādipraśre kṛte vaktrī vācyārtheneva tadanyathayatinahi ghanāgameti । vakroktau parokteranyathākāraḥ, iha tu svauktereveti bhedaḥ ।
gopanakṛtā gopanīyasyāpi prathamamabhihitatvācca vyājokteḥ । asyā vakroktito bhedamāhavakroktāviti । vyājoktito apyasyā bhedamāhagopaneti । gopanīyārtho vaktā vyājoktau prathamaṃ nocyate ।
yathā "pṛthunā jalakumbhena śramo ayaṃ śvāsakṛnmama । viśrāmyāmi kṣaṇaṃ tasmād vayasye ! tava sannidhau । "ityatra jalāharaṇasya pathi upanāyakasambhagajanyaḥ śramo vaktryā prathamamanukto api sakhipratītibhiyā nigūhitaḥ । vyājokteriti bheda ityanvayaḥ ।
apatitayā na vidyate patiryasyāḥ sā apatiḥ tasyā bhāvastattā patanarahitayetyarthaḥ । anyathākaraṇametadevāha । vakroktau "ke yūyaṃ sthala eva " ityādau । vyājoktau śelendrapratipādyamānetyādau girijākarasparśajanyasya romāñcādernābhidhānam ।
anyanniṣidhya prakṛtasthāpanaṃ niścāyaḥ punaḥ । niścayākhyaḥ । apahnutivaidharmyāt । niścayākhyo ayamalaṅkāraḥ ।
anyadityāropyamāṇam । yathā mama"vadanamidaṃ na sarojaṃ nayane nendīvare ete । iva savidhe mugdhadṛśo bhramara ! mudā kiṃ paribhramasi" । "hṛdi visalatāhāro nāyaṃ bhujaṅgamanāyakaḥ kuvalayadalaśreṇī kaṇṭhe na sā garaladyutiḥ ।
malayajarajo nedaṃ bhasma priyārahite mayi prahara na harabhrāntyānaṅga ! krudhā kimu dhāvasi" । niścayālaṅkāramāhaanyanniṣidhyeti । apahnutau prakṛtaniṣedhena anyasthāpanam, iha tu tadvaiparītyamityarthaḥ । vadanamidamiti ।
he madhukara iha mugdhadṛśaḥ savidhe mudhā na paribhrāmya । bhrāmyetyatra vaikalpikadivādiśyannantatā । padmādibuddhyā yad bhrāmyasi tanmudhetyarthaḥ । mudhātvamupapādayativadanamidamiti ।
hṛdi bisalatāhāra ityādikā virahiṇa uktiḥ । evam"navajaladharaḥ sannaddho ayaṃ na dṛptaniśācaraḥ, suradhanuridaṃ dūrākṛṣṭaṃ na tasya śarāsanam । ayamapi paṭudhārasāro na vāṇaparamparā, kanakanikaṣasnigdhā vidyutpriyā na mamorvaśī । "ityādāvapyayamalaṅkāro bodhyaḥ ।
mugdhadṛśo manoharākṣyāḥ । asyālaṅkārasya pūrvācāryyāprakāśitatvād viṣayavyāptaye punarudāharatiyathā veti । bhujaṅgamanāyako vāsukiḥ । na hyayaṃ niścayāntaḥ saṃdehaḥ, tatra saṃśayaniścayayorekāśrayatvenāvasthānāt ।
atra tu bhramarādeḥ saṃśayo nāyakāderniścayaḥ । kiñca na bhramarāderapi saṃśayaḥ ekakoṭyadhike jñāne, tathā samīpāgamanāsaṃbhāvat । tarhi bhrāntimānastu, astu nāma bhramārāder bhrāntiḥ । na ceha tasyāścamatkāravidhāyitvam, api tu tathāvidhanāyakādyuktereveti sahṛdayasaṃvedyam ।
kiñcāvivakṣite apiṃ bhramarādeḥ patanādau bhrāntau vā nāyikācāṭvādirūpeṇaiva saṃbhavati tathāvidhoktiḥ । na hyayamiti । vārtho hikāraḥ । navāyamityarthaḥ ।
bhramarāderityādipadādanaṅgasya nāyikāderityādipadāt tatadvodhakapuruṣasya ca parigrahaḥ । nanu niścayāntasandehe tadaikyaṃ na vivakṣitamityata āhaekakoṭyanadhike jñāne ityarthaḥ । taj jñānaṃ ca ekakoṭau utkaṭatvena tadvṛtitakoṭereva niścaye ca bhavati, tādṛśaniścayaśca bhrama eveti tāṃ koṭimādāyāśaṅkatetarhīti । astu nāmeti samādhānam ।
tathāvidhanāyakādyuktereveti । nāyikāsukhotkarṣasya dvitīyaśloke vakturvipralambhotkarṣasya ca pratipādanādeva camatkārāditi bhāvaḥ । tasminnarthe sahṛdayāḥ pramāṇamityāhasahṛyeti । mugdhā dugdhadhiyā" ityādau api candrotkarṣapratipādanādeva camatkāra iti tulyamityata āhakiñceti ।
tatra tu bhrāntimiti bhramādhīnakumbhapātādikriyā, atra tu bhramarasya natu bhramādhīnapātakriyeti samādhānasambhave api tādṛśakriyābhāve api bhrāntimadalaṅkārādityupapattṝn pratyāha । avivakṣite apīti । tuṣyatu iti nyāyāt । tathātvābhyupapattau āhanāyikācāṭviti ।
tathāca bhrāntimadalaṅkārasaṅkīrṇa eva niścayālaṅkāra iti svīkṛtam । na ca rūpakadhvanirayam, mukhasya kamalatvenānirdhāraṇāt । na cāpahnutiḥ, prastutasyāniṣedhāditipṛthagevāyamalaṅkāraścirantanoktālaṅkārebhyaḥ । śuktikāyāṃ rajatadhiyā patati puruṣe śuktikeyaṃ na rajatamiti kasyāciduktirnāyamalaṅkāro vaicitryābhāvāt ।
aprasaktamapi rūpakadhvanitvaṃ spaṣṭatvāya niṣidhyatinaca rūpaketi । kamalatvenānirddhāraṇāditi । na sarojamiti tadvirodhinirdeśādanirddhāraṇam । apahnutistu na sambhavatyeva ityāhanaceti ।
cirantaneti । na kevalamayamalaṅkāraḥ kintu "daśaraśmiśatopamadyutiṃ yaśasā dikṣu daśasvapi śrutam । daśapūrvarathaṃ yamākhyayā daśakaṇṭhariguruṃ vidurbudhāḥ" । ityekasaṃkhyālaṅkāraḥ ।
ekaṃ viṣṇuṃ dve tadīye ca netre trīṃstān devān doścatuṣkaṃ ca viṣṇoḥ pañceśāsyānyagnibhūṣarāmukhāni saptārciṣkaṃ naumi sāṣṭāṅgapātam । iti kramikasaṃkhyālaṅkāraḥ । anye api vaicitryāvahā alaṅkāra anuktā api svayamūhyāḥ । prayāśaḥ sarveṣāmeva alaṅkāraṇāmāhāryyāropabuddhiviṣayatve evālaṅkāratvaṃ natu vāstavatve ityata āhaśuktikāyāmiti ।
ekāśrayatvenāvasthānāt saṃśayitureva niścetṛtvādyathākiṃ tāvat sarasītyādau । ekakoṭiḥ sarojādiḥ । tathā samīpagamanādisambhavaśca śāstrayuktisiddha eva । ādiśabdena hṛdi bisalatāhāra ityādau prahārādeḥ saṃgrahaḥ ।
tarheti । yadyekaṃ koṭyanadhikaṃ mithyājñānamityarthaḥ । tasyāḥ yathākathañcid aṅgīkṛtāyā bhrāntestathāvidhāyāḥ "tava vadanaṃ sarojasadṛśameva'; ityādernāyikādyukterviśeṣaṇaṃ, tatra kiṃ pramāṇamityāhasahṛdayasaṃvedyaṃ sahṛdayānāmanubhava ityarthaḥ । bhramarādeḥ patanādisadbhāve tadabhāve api vā bhrāntijñānasya teṣāṃ hṛdayagrāhyatve bhrāntimadalaṅkāro vaktuṃ yuktaḥ ।
naca tatheti । yuktyantaradarśanenāpi tadabhāvaṃ dṛḍhayatikiñceti । tathāvidhavadanamidaṃ sarojarūpam । evaṃ ca bhrānteḥ svarūpasyābhāvāt ।
tadabhāve ca kathaṃ bhrāntimadalaṅkāra ityarthaḥ । kamalatvena anirddhāraṇādityataḥ pūrvaṃ vyaṅgyayorapīti śeṣaḥ । ayamasmābhiḥ prakāśito niścayākhyo alaṅkāraḥ । vaicitryamalaṅkārabījabhūtā lokottarā vicchittiḥ ।
bhavetsaṃbhāvanotprekṣā prakṛtasya parātmanā । utprekṣālaṅkāramāhabhavediti । prakṛtasya parātmanāprakṛtatādātmyena sambhāvanamutkaṭakoṭikaḥ saṃśaya ityarthaḥ । tenānutkaṭakoṭikasandehaniścayayoḥ rūpakādau ca nātiprasaṅgaḥ ।
evamabhedaprādhānyenāropagarbhālaṅkārān lakṣayitvādhyavasāyagarbhān lakṣayatibhavediti । prakṛtasya sambhavino varṇanīyasya paraḥ sadṛśatayopakalpitaḥ । arthād asambhavī yor'thaḥ tadātmanā tatsvarūpeṇa sambhāvanā । mithyājñānaviśeṣa utprekṣālaṅkāra ityarthaḥ ।
vācyā pratīyamānā sā prathamaṃ dvividhā matā । vācyevādiprayoge syādaprayoge parā punaḥ । jātiguṇaḥ kriyā dravyaṃ yadutprekṣyaṃ dvayorapi । tadaṣṭadhāpi pratyekaṃ bhāvābhāvābhimānataḥ ।
guṇakriyāsvarūpatvānnimittasya punaśca tāḥ । asyā vibhaktavibhāgabāhulyena ṣaṭsaptatyuttaraikaśatavidhatāṃ paryavasthāpayitumādau dvaividhyamāhavācyeti । pratīyamānā cātra na vyaṅgyā, tadā utprekṣādhvanitvāpatteḥ, yathā darśayiṣyamāṇe mahilāsahastretyādau, kintu adhyāhriyamāṇā ityevetyarthaḥ । parā adhyāhriyamāṇā dvayorapīti vācyotprekṣāyāmadhyāhriyamāṇotprekṣāyāṃ cetyarthaḥ ।
tena jātyādicatuṣkotprekṣā vācyā adhyāhriyamāṇā ca ityaṣṭadhetyarthaḥ । jātyādicatuṣkābhāvotprekṣāpyevamaṣṭadhetyāhatadaṣṭadhāpīti । bhāvasya jātyādibhāvacatuṣkasya pratyekamabhāvābhimānato abhāvotprekṣaṇādapi tadaṣṭadhā tasyā utprekṣāyāḥ aṣṭadhā aṣṭaprakārabhāva ityarthaḥ । apikārasya darśitarītyā bhinnakrameṇa yojanā ।
evaṃ ca jātyādibhāvotprekṣāṣṭakaṃ tadabhāvotprekṣāṣṭakaṃ ceti ṣoḍaśaprakārāḥ ṣoḍaśatvānuktāvapi paryyavasitāḥ, taddvaiguṇyena dvātriṃśatvamāhaguṇākriyeti । nimittasya utprekṣāyā hetorguṇakriyāsvarūpatvāt tāḥ ṣoḍaśavidhāḥ utprekṣāḥ punardvātriṃśadvidhatāṃ yāntītyarthaḥ । te vācyapratīyamānatvabhedādaṣṭau jātyādibhāvotprekṣā aṣṭau ca tadabhāvotprekṣāśca iti ṣoḍaśaiva guṇakriyāhetuvattvena dvaiguṇyād dvātriṃśadityarthaḥ । hetuśca utprekṣājanakaḥ ।
tadbhedānāhavācyeti । vācyā ivādidyotakapadanibandhanād jhaṭiti pratyeyā । pratīyamānā dyetakapadaviraheṇa vācyārthaparyyālocanānusandheyā । tadevāhavācye vāderiti ।
ekadharmmavannānādharmavācakopameyor'tho jātiḥ । guṇaḥ sāmānādhikaraṇyena siddhatānirdeśyo dharmaḥ । kriyā sādhyatākāranirddeśyo dharmaḥ । dravyaṃ śṛṅgagrāhikayā nirdeśyo dharmaḥ ।
utprekṣyamadhyavaseyam । prakṛtasyāpi etad bhedayoge api vaicitryānāvahatvānna bhedagaṇanam, sambhāvanaprāṇasya asyālaṅkārasya sambhāvyamānaviśeṣādeva viśeṣopālambhāt । dvayoruktabhedayoḥ । bhāvo jātyādireva ।
abhāvasteṣāmevāsattā । nimittasya utprekṣaṇakāraṇasya viṣayadharmasya tā uktaṣoḍaśaprakārāḥ । utprakṣyate prakāśyate, arthāt sajātīyamanekamanayā svalpayāpītyutprekṣā । "ūruḥ kuraṅgakadṛśaścañcalacelāñcalo bhāti ।
sapatākaḥ kanakamayo vijayastambhaḥ smarasyeva" । atra vijayastambhasya bahuvācakatvājjātyuprekṣā । diṅmātram alpamātram । ūruriti ।
cañcalacelāñcalaḥ calavastraikadeśaḥ । kuraṅgakadṛśaḥ ūruḥ smarasya sapatākaḥ kanakamayo nijayastambha iva bhātītyarthaḥ । stambho hemayaṣṭiḥ । patākā taduparivastram, calacelāñcalasthāne tatra ।
atra jātyutprekṣātvaṃ grāhayatiatreti । vijayastambhasyeti । tadvācakapadasyetyarthaḥ, prakrāntasya bahuvācakatvād bahuvyaktivācitvāt, tathāca stambhatvasya jātitvamupapāditam । stambhotprekṣāyāśca tatprakārakatvāt tasyā apyutprekṣā ।
evaṃ sarvatra vidheyam । idamudāharaṇaṃ na guṇākriyānimittotprekṣāyāḥ kintu vakṣyamāṇāyā anuktanimittotprekṣāyā eva । ato atra vijayastambhotprekṣāhetu kāmoddīpakatvamanuktam । jātyutprekṣā ।
jātisvarūpotprekṣaṇāt । "jñāne maunaṃ kṣamā śaktau tyāge ślāghāviparyayaḥ । guṇā guṇānubandhitvāttasya saprasavā iva" । atra saprasavatvaṃ guṇaḥ ।
vācyaguṇotprekṣāmāhajñāne maunamiti । tasya dilīpasya guṇāguṇanubandhitvātsaprasavā ivetyarthaḥ । guṇānāṃ guṇāntarānubandhitvaṃ darśayatijñānamiti । jñānādau sati maunādikamityarthaḥatreti ।
prasavo yonibahirbhāvaḥ । utpādane prakṛte aprakṛtatadutprekṣā । prasavapadasya kṛdantatvena nāmatvaprāptyā tadartho na kriyetyato guṇa eva । atra guṇānubandhitvamutprekṣāheturukta eva ।
evaṃ vakṣyamāṇe guṇa ityanantaramutprekṣyate iti śeṣaḥ । evamanyatra । "gaṅgāmbhasi suratrāṇa ! tava niḥ śānanisvanaḥ । snātīvāridhūvargagarbhapātanapātakī" ।
atra snātīti kriyā । vācyāṃ kriyotprekṣāmāhagaṅgāmbhasīti । suratrāṇetipāścāttyayavananṛpatīnāmutkarṣabodhakaḥ karibhāṣāviśeṣaḥ sulatāna iti padasyāpabhraṃśaḥ । he tādṛśa tava niḥ śāṇasya sainyavādyasya niḥ svanaḥ arivadhūvargagarbhapātanapātakī yataḥ atastatpātakakṣayārthaṃ gaṅgambhasi snātīvetyarthaḥ ।
gaṅgāyāḥ pāścātyanṛpatisainyadūravarttitvāttatparyyantamapi sainyaniḥ svana āyāta iti bhāvaḥ । atra hetuṃ granthakṛdeva pradarśayiṣyati । "mukhameṇīdṛśo bhāti pūrṇacandra ivāparaḥ" । dravyotprekṣāmāhamukhamiti ।
iyamapi anuktahetukā । atra candra ityekavyaktivācakatvāddravyaśabdaḥ । ete bhāvābhimāne । "kapolaphalakāvasyāḥ kaṣṭaṃ bhūtvā tathāvidhau ।
upaśyantāvivānyonyamīdṛkṣāṃ kṣāmatāṃ gatau" । atrāpaśyantāviti kriyāyā abhāvaḥ । evamanyat । abhāvābhimāne jātyādyabhāvotprekṣāyāṃ tatra kriyābhāvotprekṣāmāhakapolaphalakāviti ।
asyāḥ kapolaphalakau kapolarūpaspharadeśau tathāvidhau puṣṭasvarūpau bhūtvā īdṛkṣāmīdṛśīṃ kṣāmatāṃ kṣīṇatāṃ gatau iti kaṣṭamityarthaḥ । iṣṭadarśanāt kṣīṇatvaprāptiḥ । atra kṣāmatvahetau virahe prakṛte taddhetutvena parasparadarśanakriyābhāva utprekṣitaḥ । atra hetūktiḥ granthakṛtaiva agre darśayiṣyateevamanyaditi ।
atra jātyabhāvotprekṣā yathā"na sandhayāṃ kurute bhāsvān dvijatvābhāvataḥ kimu" ityātapaklāntoktau sandhyākaraṇahetau mandagamaneprakṛte aprakṛtaśliṣṭasandhyāpadārthakaraṇahetutvena dvijatvajātyabhāva utprekṣitaḥ । sandhyākaraṇañca utprekṣāheturuktaḥ । anuktahetukā jātyabhāvotprekṣā yathā "āgacchanneva puruṣo na vipra iti lakṣyate" । iti ।
atra tu vipratvavyañjakasaṃsthānābhāvo heturanuktaḥ । evaṃ rītyānyatrāpi hetūktyanuktī bodhye । "kīrttiste śrīmato dūraṃ prayātānādṛteva kim । " ityatra kīrttiranādaro guṇa utprekṣitaḥ ।
tatsapatnītvena adhyāsitvaṃ śrīmattvaṃ heturuktaḥ । "astaṃ jagāma rajanī tadīśendumṛteriva" । ityatra dravyasya indorabhāva utprekṣitaḥ । tathāvidhau rupavantau ।
kriyāyā darśanarūpāyāḥ । nimittasya guṇakriyārūpatve yathā"gaṅgambhasi" ityādau snātīvetyutprekṣānimittaṃ pātakitvaṃ guṇaḥ । "apaśyantau-" ityādau kṣāmatāgamanarūpaṃ nimittaṃ kriyā । evamanyat ।
eṣu hetūnāṃ kriyātvaguṇatve svayameva avadhātvye । pātakitvaṃ heturiti । "prabhāte hasatīveyam " ityatra tu priyasūryyadarśanaṃ heturanuktaḥ । evamanyaditi ।
utsukeva hasatyeṣā hasatyeṣā jyotsnāmindoḥ kumudvatī । " ityatrotsukatvotprekṣāyāmindujyotsnā guṇaḥ । "tanvaṅgyāḥ stanayugmena mukhaṃ na prakaṭīkṛtam । hārāya guṇine sthānaṃ na dattamiti lajjayā" ।
atra lajjayeveti ivādyabhāvātpratīyamānotprekṣā । evamanyat । tanvaṅgyā iti । mukhāprakaṭanaṃ vastrāvṛtatvāt ।
hārāya sthānādānaṃ nibiḍasānnidhyena sandhirāhityācca । sthānādānamatra guṇo heturuktaḥ । evamanyaditi । "vikrīya vispaṣṭamukhena bālā, mālākṛtaḥ kairavakorakāṇi ।
vikretukāmā vikacāmbujāni celāñcalenānanamāvṛṇoti" । ityatrāpyambujavikrayecchāyā mukhāvaraṇehatutvābhāvāt vikretukāmeva "ityutprekṣādhyāhāraḥ । tadaiva mukhacandrādarśanāt padmanimīlanasya vāraṇamiti bhāvaḥ । kriyotprekṣādhyāhāre tu hasatyarkodaye ambujamiti jātyutprekṣādhyāhāre"cāṇḍālo anyo dvijaḥ pāpī'; iti ।
dravyotprekṣādhyāhārecandro anyamukhametasyā ityanayoranyapadasattvānna rūpakam । mukhaṃ cūcukāparaparyyāyaṃ vadanañca । guṇaḥ sūtraṃ vijñātvavinayādiśca । atra guṇotprekṣā pratīyamānā ।
bhāvābhimānaśca anyatra yathā mama tātapādānām । vikasitamukhīṃ rāgāsaṅgād galattimirāṃśukāṃ dinakarakaraspṛṣṭāmaindrīṃ nirīkṣya diśaṃ puraḥ । jaraṭhalavalīpāṇḍucchāyo bhṛśaṃ kaluṣāntaraḥ śrayati haritaṃ prātaḥ pracetasīṃ tuhinadyutiḥ । atra nirīkṣyeveti nirīkṣaṇakriyotprekṣā pratīyamānā ।
evamanyatra । nanu dhvaninirūpaṇaprastāve alaṅkārāṇāṃ sarveṣāmapi vyaṅgyātvaṃ bhavatītyuktam । samprati punaviśiṣya kathamutprekṣāyāḥ pratīyamānatvam ? ucyatevyaṅgyotprekṣāyām"mahilāsahassa-" ityādāvutprekṣaṇaṃ vināpi vākyaviśrāntiḥ । iha tu stanayorlajjāyā asambhavāllajjayevetyutprekṣayaiveti vyaṅgyapratīyamānotprekṣayorbhedaḥ ।
nanu ityādyāśaṅkā spaṣṭaiva । vākyārthabodhasyotprekṣādhyāhāraṃ vinānupapattau tadadhyāhāre pratīyamānotprekṣā tadadhyāhāraṃ vināpi vākyārthabodhasambhave paścattātparyyavaśād utprekṣāvyañjane utprekṣādhvaniriti siddhāntayitumutprekṣādhvaniviṣayaṃdarśayatiucyata iti । mahileti । prāg vyākhyātam ।
nāyakasyānekanāyikānurāgāt kṛśībhavantyāstatpanyā avasthāṃ tasmin avedayantyāstatsakhyā uktiriyam । sā tava patnī amāntī avakāśamalabhamānā divasaṃ vyāpya tanayati tanūkaroti । nāmakāritāntasya tanuśabdasya rūpamidam । ityādāviti ।
viśrāntirbodhaḥ । bhāvyamānatvasambandhena sthānaprāpterabhāvasyābhāvyamānatvādeva bodhasambhavāt । parantu aṅgatanūkaraṇatātparyyānusandhānena saṃyogasambandhena manasi sthānāprāptirevāṅgatanūkaraṇahetutayā pratīyate । tacca bādhitamityataḥ sthānāprāpyutprekṣādhvaniḥ ।
tanvaṅgayā ityatra tu na tathetyāhaiha tu iti । ityutprekṣayeva ityatra । viśrāntiriti anuṣaṅgaḥ । utprekṣayorbheda iti ।
utprekṣayoradhāyāhāryyatvavyaṅgyatvābhyāṃ bheda ityarthaḥ । evaṃ ca utprekṣādhvanervivekaṃ darśayitukāma āśaṅkatenanu iti । siddhāntamāhaucyata iti । vyaṅgyotprekṣāyāṃ kāvyasya dhvanitvaprayojakasya vyaṅgyabhūtasyotprekṣāyām ।
gāthārthaḥ pūrvaṃ vyākhyāt eva utprekṣāṃ vinā api vākyaviśrānteriti । ayamāśayaḥ । amāntīti padasya tava hṛdayānurāgapātratāmaprāpya" ityarthenābhidheye viśrānteriti । iha prakṛtodāharaṇe vyaṅgyapratīyamānotprekṣayorbheda iti ।
ayamāśayaḥ । pratīyamānasya vācyasiddhyaṅgatvādityādinā yathānyeṣāmapi bahūnāmalaṅkāraṇāmalaṅkāraviśeṣatā tathotprekṣāyā apīti na kācit kṣatiḥ । yatra tu kāvyadhvanitvaheturvyaṅgyatā na tatrālaṅkāratā yukteti । evaṃ yatkaiścit mahilāsahastretyādi pratīyamānotprekṣāyāmudāhṛtaṃ tadayuktamiti bhāvaḥ ।
vācyotprekṣāyāḥ ṣoḍaśasu iti । jātyādicatuṣkasya taccatukābhāvasya ca utprakṣā vācyā aṣṭavidhāḥ tadaṣṭakasyaiva guṇakriyāhetukatvād dvaividhyena ṣoḍaśatvam । evaṃ pratīyamānāyāmapi ṣoḍaśatvaṃ prāguktaṃ smarttavyam । tatra vācyābhidāḥ punaḥ ।
vinā dravyaṃ tridhā sarvāḥ svarūpaphalahetugāḥ । tatra vācyeti । vācyāyā utprekṣāyā bhidāḥ bhedāḥ । jātyādicatuṣkasya bhāvābhāvarūpatvena dvaiguṇyaṃ pratyekaṃ ca guṇakriyāhetukatvena dvaiguṇyāccaturvidhatvamiti vācyotprekṣāyā yattat ṣoḍaśavidhatvamuktaṃ tatra dravyotprekṣācatuṣkaṃ vinā dvāyaśānāmeva traiguṇyaṃ bhavatītyāhavinā dvavyamiti ।
dravyotprekṣācatuṣkaṃ vinetyarthaḥ । svarūpeti । utprekṣitasya vastunaḥ kasyāpi phalatvena hetutvoktau tatsvarūpaviṣayā utprekṣāsvarūpotprekṣā । taddvayānyataratvena uktau tu taddvayānyataragā ।
svarūpaphalahetugāḥ । svarūpotprekṣā, phalotprekṣā, hetūtprekṣā ceti । svarūpaṃ dharmmāntaram, viṣayasamasaṃkhyatayābhihitau dharmmaśca । yatrokteṣu vācyapratīyamānotprekṣayorbhedeṣu madhye ye vācyotprekṣāyāḥ ṣoḍaśa bhedāsteṣu ca jātyādīnāṃ trayāṇāṃ ye dvādaśa bhedāsteṣāṃ pratyekaṃ svarūpaphalahetugatatvena dvādaśabhedatayā ṣaṭtriṃśadbhedāḥ ।
dravyasya svarūpotprekṣaṇameva sambhavatīti catvāra iti militvā catvāliṃśadbhedāḥ । pūrvodāharaṇeṣu "smārasya vijayastambhaḥ" iti । "saprasavā iva" ityādayo jātiguṇasvarūpagāḥ । vyācaṣṭetatreti ।
ye dvādaśa bhedā iti । catuṣkatrayasya dvādaśatvāt । teṣāṃ pratyekaṃ dvādaśabhedatayetyarthaḥ । ekaikacatuṣkasya traiguṇyād dvādaśatvamṣaṭ triṃśaditi ।
dvādaśatrayasya ṣaṭtriṃśattvāt । catvāriṃśāditi । dravyo prekṣācatuṣkasyaṣaṭtriṃśatsāhityāt । tatra jātiguṇayoḥ svarūpotpekṣādvayaṃ pūrvoktameva darśayatiatra svarūpeti ।
jātiguṇasvarūpā ityatra jātiguṇādisvarūpā ityarthaḥ । ādipadāt kriyādravyotprekṣāparigrahaḥ । atraiva jātiguṇetyatra kriyaguṇeti kvacitprāmādika eva pāṭhaḥ । kriyotprekṣāyā anukttvena ādipadagrāhyatvādeva, taktiyāsvarūpotprekṣā snātīveti, dravyasvarūpotprekṣā pūrṇacandra ivāpara iti pūrvoktadvayameva ।
"rāvaṇasyāpi rāmāsto bhittvā hṛdayamāśugaḥ । viveśa bhuvamākhyātumuragebhya iva priyam" । atrākhyātumiti bhūpraveśasya phalaṃ kriyārūpamutprekṣitam । itthaṃ svarūpotprekṣāyā dravye api sambhavādādipadagrāhyābhyāṃ saha jātyādicaturṣveva darśayitvā phalotprekṣāṃ hetūtprekṣāñca dravyaṃ vihāya jātyāditriṣu darśayituṃ kriyāgāminīṃ phalotprekṣāmāharāvaṇasyāpīti ।
rāmāstau rāmakṣiptaḥ āśugo api rāvaṇasya hṛdayaṃ bhittvā uragebhyaḥ priyamākhyātumiva bhuvaṃ viveśa ityanvayaḥ । atreti । ākhyānakriyārūpaṃ praveśasya phalamutprekṣitamityartaḥ । tumarthecchāviṣayasya phalatvapratīteḥ ।
rāmāsto rāmeṇa kṣiptaḥ । priyamākhyātumiveti sambandhaḥ । "saiṣā sthalī yatra vicinvatā tvāṃ bhraṣṭaṃ mayā nūpuramekamurvyām । adṛśyata tvaccaraṇāravindaviśleṣaduḥ khādiva baddhamaunam" ।
atra duḥ kharūpo guṇo hetutvenotprekṣitaḥ । evamanyat । saiṣā sthalītipuṣpakasthāṃ sītāṃ prati rāmasyoktiriyam । tvāṃ vicinvatā vicārayatā mayā, yatra bhraṣṭamarthāttvaccaraṇātpatitamekaṃ nūpuramadṛśyata saiṣā sthalī ।
niḥ śabdasya nūpurasya maunahetumutprekṣatetvaccaraṇeti । atreti । hetutvābhāvādityarthaḥ । evamanyaditi kriyotprekṣāyāḥ phalagāmitvamevoktaṃ na hetugāmitvam, guṇotprekṣāyā hetugāmitvamevoktaṃ na phalagāmitvam, jātyutprekṣāyāstvanekagāmitvamapyuktam ।
evaṃ rītyā tadūhyamityarthaḥ । tatra kriyotprekṣāyā hetugatvaṃ yathā "yaśastava mahīpāla ! mārjanādiva nirmalam । a; ityatra nairmalyahetutvena mārjanakriyotprekṣitā । guṇasya phalagāmitvaṃ yathā "sadā kīrtimukhaṃ padmaṃ puṇyārthamiva tiṣṭhati ।
a; atra muṇyaṃ guṇaśca phalatvenotprekṣitam । jātyuprekṣāyāḥ phalagāmitvaṃ yathā "kāmukasya ratau vāmā kandarpaśarapīḍitā । nakhakṣatakṛtaṃ duḥ khaṃ sukhatvāyeva vāñchati । " atra nityāyā api sukhatvajāterduḥ khe āropyatvarūpavāñchāyāḥ phalamutprekṣitam ।
jātyutprekṣāyā hetugāmitvaṃ yathā "rāhugrasto api śītāṃsurdvijatvādiva puṇyakṛt । a; iti atra puṇyajananatvena dvijatvajātirutprekṣitā । yadyapi "kokayūnormanoduḥ khaṃ candrādiva samutthitam । a; ityādiṣu dravoyatprekṣāyā api hetugāmitvaṃ sambhavati tathāpi viralatvād vaicitryaviśeṣānāvahatvācca tadasambhavo darśitaḥ ।
saiṣetyatra calanadravyasaṃyogābhāvād nūpurasya maunitvam, tadevaṃ duḥ khahetukamaunitvābhāvenādhyavasitam । yadvā nūpumaunitvahetuścaladdravyasaṃyogābhāva evaṃduḥ khatādātmyena adhyavasitaḥ tatra ca pakṣe atiśayoktivad viṣayasya gamyamānatā etaccāgre sphuṭībhaviṣyati । uktyanuktayornimittasya dvidhā tatra svarūpagāḥ । vācyotprekṣāyāścatvāriṃśadvidhatvaṃ guṇakriyārūpanimittadvayaghaṭitaṃ darśitameva ।
saṃprati tu nimittānukrivaśādeva ṣoḍaśaprakārapraveśāt ṣaṭpañcāśadvidhatvaṃ darśayitumāhauktyanuktyoriti । jātyāditrayasya phalahetugatvena nimittānuktyasambhavasya vakṣyamāṇatvāt trayasya dravyagotprekṣāyāḥ svarūpagāmitva eva nimittānuktisambhavādāhadvidheti । svarūpagā iti । natu phalahetugā ityarthaḥ ।
teṣu catvāriṃśatsaṃkhyākeṣu bhedeṣu madhye ye svarūpagāyāḥ ṣoḍaśa bhedāste utprekṣānimittasyopādānānupādānābhyāṃ dvātriṃśadbhedā iti militvā ṣaṭpañcāśadbhedā vācyotprekṣāyāḥ । tatra nimittasyopādānaṃ yathā pūrvodāhṛte "snātīva" ityutprekṣāyaṃ nimittaṃ pātakitvamupāttam । anupādāne yathā"candra ivāparaḥ" ityatra tathāvidhasaundaryādyatiśayo nopāttaḥ । hetuphalayostu niyamena nimittasyopādānameva, tathāhi"viśleṣaduḥ khādiva" ityatra yannimittaṃ baddhamaunatvam "ākhyātumiva" ityatra ca bhūpraveśastayoranupādāne asaṅgatameva vākyaṃ syāt ।
vyācaṣṭeteṣviti । ye svarūpagāyāḥ ṣoḍaśa bhedāḥ jātigāminyo jātyā catastro, bhāvābhāvaviṣayatvenāṣṭau, guṇakriyānimittadvaividhyāt ṣoḍaśaprakāratvaṃ svarūpotprekṣāyā bodhyam । upādānānupādānābhyāmiti । upādānaghaṭitāśca ṣoḍaśa tatvāriṃśaṭraṇanāpraviṣṭā eva ।
anupādānaghaṭitā ṣoḍaśamātravṛttirbodhyā । naca nimittānu pādāne kathaṃ taddvaividhyaghaṭitaṃ ṣoḍaśatvam aṣṭatvasyaivaucityāditi vācyam । kvacinnimittabhūtā kriyayaiva tasyā anuktiḥ । kvacittādṛśasya guṇasyānuktiḥ ।
anuktāvapi dvaividhyasambhavāt । militveti । anuktinimittakaṣoḍaśābhiḥ saha militvetyarthaḥ । itthaṃ svarūpotprekṣāyāmeva hetvanuktisambhavāt ṣaṭpañcāśattvaṃ natu phalayogotprekṣāyāmityāhahetuphalayostviti ।
bhūpraveśa ityatrāpi yannimittamityanvayaḥ । asaṅgatameveti । tumantapañcamyantayorākāṅkṣānivṛttirevāsaṅgatiḥ । uktirvācakapadaprayogaḥ, anuktistadabhāve apyarthalabhyatā ।
asaṅgatameveti । sākāṅkṣatvāditi bhāvaḥ । ṣoḍaśasusamanantarokteṣu । pratīyamānābhedāśca pratyekaṃ phalahetugāḥ ।
pratīyamānāyāḥ ṣoḍaśasvitibhāvābhāvaviṣayakatvena jātyādicatuṣkotprekṣā aṣṭau, guṇakriyānimittadvayavaśācca ṣoḍaśeti prāgeva darśitam । phalahetugā iti । natu svarūpeṇeti vakṣyate । tathā ca phalagāmitvahetugāmitvadvaividhyād dvātriṃśatprakārā iti vakṣyate ।
yathaidāhṛte "nanvaṅgyāḥ stanayugmena" ityatra lajjayeveti heturutprekṣitaḥ । asyāmapi nimittasyānupādānaṃ na sambhavati । ivādyanupādāne nimittasya cākīrtane utprekṣaṇasya pramāturniścetumaśakyatvāt । nanu nimittānupādānakṛtā paraṣoḍaśavṛddhiḥ kathaṃ na pradarśyate ityāha asyāmapīti ।
asyāṃ pratīyamānotprekṣāyāmityarthaḥ । phalahetugatve vācyotprekṣāyāmivāsyāmapītyarthaḥ । tadasambhavamupapādayatiivādyanupādāna iti । tathā hi, "tatvaṅgyāḥ"ityādau hārāya sthānādānaṃ lajjotprekṣāyā hetuḥ, tadanupādāne tu lajjāhetvadarśanāllajjotprekṣā pramātrā boddhā niścetumaśakyaivetyarthaḥ ।
tadaniścaye acetanasya tanayugmasya lajjāsambhavāt tadanvayo bādhita eva syādityarthaḥ । naca bādhavaśādutprekṣā niścīyatāmiti vācyam । hetvabhāve kuto lajjotyākāṅkṣāsattvānniścayāsambhavāt । svarūpotprekṣāpyatra na bhavati, dharmāntaratādātmayanibandhanāyāmasyāmivādyaprayoge viśeṣaṇayoge satyatiśayokterabhyupagamāt ।
yathā"ayaṃ rājāparaḥ pākaśāsanaḥ" iti । tadevaṃ dvātriṃśatprakārā pratīyamānotprekṣā । asyā hetuphalagāmitvamevoktam, svarūpagāmitvenāparaprabhedavṛddhiśca kathaṃ na darśitetyatrāhasvarūpotprekṣāpyatreti । tadasambhavamupapādayatidharmyantareti ।
prakṛte dharmiṇyaprakṛtadharmyantaratādātmyaṃ yatra nibandhayate, tannibandhanaṃ yasyāṃ tādṛśyāmasyāmutprekṣāyāmityarthaḥ । viśeṣaṇayoga iti । utprekṣaṇīyacandrāderaparatvādiviśeṣaṇopādāna ityarthaḥ । tathātve atiśayoktiṃ darśayatiyathāyaṃ rājeti ।
atra bhede apyabhedāroparūpātiśayoktiḥ । tadanupādāne tu rūpakasyābhyupagamādityāhaviśeṣaṇasyeti । taddarśayatirājeti । dvātriṃśatprakāreti ।
vācyotprekṣāyā melane tvaṣṭāśītiprakāreti bodhyam । na bhavatitadviṣaye alaṅkārāntaraṅgīkārādityarthaḥ । tadevāhadharmyantareti । uktyanuktyoḥ prastutasya pratyekaṃ tā api dvidhā ।
prastutasyautprakṣāvaṣayasya । tāḥsamanantaroktaprakārāḥ । tā utprekṣāḥ । uktau yathā"uruḥ kuraṅgakadṛśaḥ-" iti ।
aṣṭāśītiprakārāyā asyā dvaiguṇyena ṣaṭsaptatyuttaraikaśatarūpatāmāhauktyanuktyoriti । prastutasya prākaraṇikasya । vācyapratīyamānasamastamelanenāṣṭāśītirūpotprokṣā । naca prākaraṇikānukto tasya nigaraṇarūpātiśayoktireveti vācyam ।
svarūpotprekṣāyāmeva tatprasakteḥ । pratīyamānotprekṣāyāṃ tu svarūpotprekṣaāsambhavasya darśitatvādeva । vācyotprekṣāyāmivādisattvādeva nātiśayoktiprasaktiḥ vācyotprekṣāyāṃ prakṛtoktiṃ darśayatiūruriti । ghaṭitamivāñjanapuñjaiḥ pūritamiva mṛgamadakṣodaiḥ ।
tatamiva tamālatarūbhirvṛtamiva nīlāṃśukairbhuvanam" । atrāñjanena ghaṭitatvāderutprekṣaṇīyasya viṣayavyāptatvaṃ nopāttam । ghaṭitamivetyāditimirapuñjenaivamevaṃ kṛtamivetyarthaḥ । tattatkaraṇaṃ darśayatighaṭitamiveti ।
bhuvanamañjanapuñjairghaṭitaṃ nirmitamivetyarthaḥ । tattaṃ vyāptam । vṛtamācchāditam । viṣaya itiprastutarūpaḥ ।
"limpatīva tamo aṅgāni varṣatīvāñjanaṃ nabhaḥ" । atra tamaso lepanasya vyāpanarūpo viṣayo nopāttaḥ । añjanavarṣaṇasya tamaḥ sampātaḥ । anayorutprekṣānimittaṃ ca tamaso atibahulatvaṃ dhārārūpeṇādhaḥ saṃyogaśca yathāsaṃkhyam ।
kecittu"alapanakartṛbhaūtamapi tamo lepanakartṛtvenotprekṣitaṃ vyāpanaṃ ca nimittam, evaṃ nabho api varṣaṇākriyākartṛtvena" ityāhuḥ । parakīyaślokamapi darśayatilimpatīveti । tamaḥ sampāta ityanupātta ityanvayaḥ । sampātaścādhaḥ saṃyogahetuptanakriyā, natvadhaḥ saṃyogaḥ ।
ato atra nimittatvena vakṣyamāṇādhaḥ saṃyogasya bhedaḥ । anayoranuktaṃ nimittaṃ darśayatianayoriti । iyaṃ kriyāsvarūpotprekṣā । kecittvatra kartṛsvarūpadravyotprekṣāmāhuḥ ।
tad darśayatikecittviti । atra kecidityasvarasasūcanam । kriyottaramivakārattmonabhasorvāstavatvenānutprekṣaṇīyatvācca । lepanavarṣaṇakartṛtvamavāstavamiti cettadā lepanavarṣaṇyorevotprekṣāparyavasānāt ।
saṃyogaviśeṣasyeva hi vyāptināmnāretiśayasthāganasāmyena rūpasambhāvanā utprekṣābhedaḥ pratīyate । viṣayasya gamyatā hetuphalotprekṣayoraṅgīkriyate । sa ca yadi svarūpotprekṣāyāmeva syāttadā ko doṣa ityalaṃ bahunā । kṣodaiścūrṇaiḥ ।
anayorghāṭitāmivetyāderlimpatīvetyādeścodāharaṇayorutprekṣānimittamityataḥ pūrvaṃ vyāpanasyāñjanaghaṭanāditi śeṣaḥ । "varṣatīvāñjanaṃ nabhaḥ" ityatra ca dhārārūpeṇādhaḥ saṃyoga ityarthaḥ । kecidalaṅkārasarvasvakārādayaḥ ityāhuriti sambandhaḥ । lepanakartṛtvenotprekṣitaṃ limpatīti tataḥ kartṛtābhidhānāttasya ca tamasi sāmānādhikāraṇyena tadratatāpratyayādityabhisāndhiḥ ।
teṣāmeṣā yuktiḥ-tamogatatvena lepanakriyākartṛtvotprekṣāyāṃ lepanādinimittaṃ gamyamānam । vyāpanādāvutprekṣāviṣayatve nimittamanyadanveṣyaṃ syāt । naca viṣayasya gamyamānatvaṃ yuktam, tasyotprekṣādhāratvena prastutasyābhidhātumucitatvāt । atra kecidityanenātmano aruciprakaṭanam ।
tathā hi atiśayoktau kamalamanambhasītyādāvivātra viṣayanimittayordvayorapyatra gamyamānatvameva । vyāpanakartaryeva tamasi lepanakartṛtvasambhāvanasya tamaso lepanakartrā sādṛśyavirahācca । alaṅkārāntarotthā sā vaicitryamadhikaṃ bhajet । alaṅkārāntarottheti ।
sā darśitasamastaprakārotprekṣālaṅkārāntarotthā alahkārantaraniṣpannā cettadādhikaṃ vaicitryaṃ bhajedityarthaḥ । "aśrucchalena sudṛśo hutapāvakadhūmakaluṣākṣyāḥ । aprāpya mānamaṅge vigalati lāvaṇyavāripūra iva" । aśrucchaleneti ।
patyau juhvati tatsannidhisthāyā nāyikāyā aśrunirgamavarṇanamidam । hutapāvakadhūmakaluṣākṣyāḥ sudṛśo aṅge mānamavakāśamaprāpya lāvaṇyavāripūra iva aśrucchalena vigalatītyarthaḥ । atra chalapadādaśrvapahvavo vigalallāvaṇyavāripūrātmakasvarūpotprekṣāniṣpādakaḥ । aśrvapahnavaṃ vinā tadasambhavādaśruṇi lāvaṇyarūpakasyaivāpatteḥ ।
atra ca vāripūrakasattveti na tadutprekṣāniṣpādakam । tadvi nāpi lāvaṇyamityuktāvapyutprekṣāniṣpatteḥ । sāpahnavotprekṣetyanena sahārthanirdeśenāpahnuteraṅgabhāvaḥ । sambhāvanāyā eva udrekāvabhāsāt ।
hutaḥ pāvako vivāhakālīnaḥ । "muktotkaraḥ saṅkaṭaśuktimadhyadvinirgataḥ sārasalocanāyāḥ । jānīmahe asyāḥ kamanīyakambugrīvādhivāsādguṇavattvamāpa" । atra guṇavattve śleṣaḥ kambugrīvādhivāsādiveti hetūtprekṣāyā hetuḥ ।
atra "jānīmahe" ityutprekṣāvācakam । muktotkara iti । āvaraṇayantritatvena saṃkaṭād duḥ khadrāyakāt śuktimādhyād vinirgato muktotkaraḥ sārasākṣyā asyā kamanīyakambugrīvādhivāsād guṇaṃvattvaṃ tantamattvameva, guṇavattvaṃ jyotirādhikyamāpeti jānīmahe utprekṣāmahe ityarthaḥ । asthānasthitiduḥkhottīrṇasya guṇavatsthānavāsādiva guṇavattvaprāptirityarthaḥ ।
trilekhāviśiṣṭā grīvā kambuḥ । atra tantorvāstavatvānna tatprāptihetūtprekṣā sambhavatītyato guṇapadaśleṣāj jyotirviśeṣaprāptihetūtprekṣā ityataḥ śleṣanirvāhyā iyamutprekṣā । guṇaḥ sūtraṃ mahārghyatādiśca । atra śleṣahetukatvaṃ śliṣṭaśabdānvayavyatirekānuvidhānādeva ।
manye śaṅke dhruvaṃ prāyo nūnamityevamādayaḥ । jānīmahe iti manye ityādayo apyutprekṣāvācakā jñeyā ityarthaḥ । ādiśabdena kimādayaḥ । "valiprasūnāvalimūrmihastaiḥ sañcārayantī bhajatāṃ sudūram ।
vikrīya kaivalyamamuṣya mūlyaṃ varāṭasaṃkhyāṃ kimiyaṃ karoti" । "pārejalaṃ nīranidherapasyan murārirānīlapalāśarāśīḥ । vanāvalīrutkalikāsahastrapratikṣaṇotkūlitaśaivalābhāḥ" । ityatrābhāśabdasyopamāvācakatvādupakrame upamā ।
paryavasāne tu jaladhitīre śaivālasthiteḥ sambhāvanānupapattau sambhāvanotthāpanamityutprekṣā । kvacidupamopakramotprekṣā iti । upakrāntāyā upamāyā evotprekṣetyarthaḥ । pārejalamitimurāriḥ śrīkṛṣṇaḥ nīranidheḥ samudrasya pārejalaṃ jalasya pāre kūle vanāvalīrapaśyat ।
kīdṛśīḥ ? ānīlaḥ palāśānāṃ patrāṇāṃ rāśiryāsu । punaḥ kīdṛśī ? utkalikāsahastreṇa taraṅgasahastreṇa pratikṣaṇotkūlitānāṃ śaivalānāmābhā ivetyarthaḥ । atropamāyā evotprekṣāṃ grāhayatiatrābhāśabdasyeti । śaivalasyeva ābhā yatreti bahuvrīhisamāsavaśādupamāpratipādakasyetyarthaḥ ।
anena upamopakramo darśitaḥ । tatastasyā upamāyā utprekṣāmupapādayatiparyavasāne tviti । "śaivalābhā'; ityanenaivopamāparyavasānasambhave utkūlatvakathanamanupayuktamata utkūlitaśaivalābhā iveti paryavasāne utprekṣetyanvayaḥ । tādṛśotprekṣāyā utthānamupapādayatijaladhitīra iti ।
vanāntara utkūlitaśaivalāsambhavāt tatra na tatsambhāvanotthānam । jalanidhitīre śaivalasthiteḥ sambhavasyopapatteranupapattyabhāvāt sambhāvanotthānamutkūlitaśaivalasambhāvotthānamityarthaḥ । tatastadābhā ivetyutprekṣetyata āhautprekṣeti । tatsambhāvanotthānābhāve utkūlitaviśeṣaṇavaiyarthyamiti bhāvaḥ evaṃ cotprekṣāyā upakrāntopamāviṣayatvādupamāniṣpādyeyamutprekṣetyarthaḥ ।
upamokakramotprekṣāupamopakrame padārthānvayavelāyāṃ tadvācakaśabdopādānād yasyāstathābhūtā । vākyapratītyanantaraṃ sambhāvanākarturabhimānavyāpārasyāvirbhāvād viśrāntāvutprekṣā । utkalikā vīcayaḥ । utkūlitānikūlamudratāni ।
evaṃ virahavarṇane"keyūrāyitamaṅgadaiḥ" ityatra "vikāsinīlotpalatisma karṇe mṛgāyatākṣyāḥ kuṭilaḥ kaṭākṣaḥ" ityādau ca jñeyam । keyūrāyitamiti । keyūrairivācaritamivetyarthaḥ । keyūraṃ kaṅkaṇam ।
virahakārśyādaṅgadaiḥ keyūrasthānaṃ prāptamityarthaḥ । tatrāpi pratyayavaśāt prāptopamā aṅgadasyā'cārābhāvādutprekṣyate । autyupamotprekṣāṃ darśayitvā ārthyupamotprekṣāṃ darśayativikāsīti । atrāpi kkiblopādārtho ḷuptopamā utprekṣyate ।
samprati pratyayasyopamāvācakatve udāharatikeyūrāyitamiti । pratyayalope udāharativikāsīti । bhrāntimadalaṅkāre "mugghā dugdhadhiyā" ityādau bhrāntānāṃ ballavādīnāṃ viṣayasya candrikāderjñānameva nāsti, tadupanibandhanasya kavinaiva kṛtatvāt । iha tu saṃbhāvanākartuviṣayasyāpi jñānamiti dvayorbhedaḥ ।
bhrāntimadalaṅkāre niścayo atra tu utkaṭakoṭikaḥ saṃśaya iti bhedasambhave api bhedakāntaramāhabhrāntimadalaṅkāra iti । jñānameva nāstītyarthaḥ । tatsattve dugdhadhiyā gāvāmadhaḥ kumbhadānānupapatteḥ । jñānameva nāsti candrikātvena ।
nanu, "na kasya kurute cittabhramaṃcandrikā" ityuktitaścandrikātvena jñānamastītyata āhatadupanibandhasyeti । candrikāyāṃ ballavānāṃ bhramopanibandhasyetyarthaḥ । tathā ca kavyuktyā śrotṝṇāṃ ballavādīnāṃ na candrikātvena jñānamityarthaḥ । utprekṣāyāmasyāṃ tadvailakṣaṇyamāhaiha tviti ।
sambhavānākartuḥ kavestadupanibaddhanasyetyarthaḥ । viṣayasyāpi viṣayasyānutkaṭatayā tatkoṭerapi jñānāt । viṣayasya varṇyamānasya । candrikāderityādiśabdāccandrikāśabalitakuvalayādiḥ ।
tadupanibandhasya kāvye śabdenopanibandhasya । ihautprekṣāyāṃ koṭidvayasya viṣayaviṣayirūpātmakasya । saṃdehe tu samakakṣatayā koṭidvayasya pratītiḥ, iha tūtkaṭā saṃbhāvyabhūtaikakoṭiḥ । atiśayoktau viṣayiṇaḥ pratītasya parvavāsane asatyatā pratīyate, iha tu pratītikāla eveti bhedaḥ ।
tarhi sandehālaṅkārābheda ityata āhasandeha iti । ekakoṭerutkaṭatvatulyatvābhyāṃ bheda ityarthaḥ । atiśayoktito bhedamāhaatiśayoktāviti । viṣayiṇa āropyamāṇasya paryavasāne uttarakāle, "kathamupari kalāpinaḥ kalāpa'; ityatra kalāpabhramānantarameva keśatvaviśeṣadarśanāt kalāpe'satyatā pratipādyata ityarthaḥ ।
iha tvitisaprasavā ivetyādyutprekṣākāla ityarthaḥ । etaccānubhavavailakṣaṇyamabhipretyāpātata evoktam । vastutastu yonibahirbhāvarūpaprasavabādhasyeva nāyikāśirasi kalāpabhādhasyāpi sattve evāhāryatadubhayabuddhisattvenobhayatra sāmyameva । kintūtprekṣā utkaṭakoṭikasandeha rūpā, atiśayoktistu niścayarūpeti bhedaḥ ।
"kathamupari" ityatra hi kalāpasyāhāryaniścaya eva kathaṃpadabodhyaḥ sandehaḥ । utkaṭāviṣayanigaraṇena pratīyamānatvāt । ekakoṭiviṣayarūpā । "rañjitā nu vividhāstaruśalā nāmitaṃ nu gaganaṃ sthagitaṃ nu ।
pūritā nu viṣameṣu dharitrī saṃhṛtā nu kakubhastimireṇa" । utprekṣālaṅkārasyaiva viṣaye kvacicchloke sandehālaṅkāraṃ kecidāhuḥ, taddūṣayituṃ ślokamāha"rañjitā nu" ityādi । gāḍhatamovarṇanamidam । rañjitā nvitikṛṣṇavarṇokṛtetyarthaḥ ।
sarvatra timireṇetyanvayaḥ । sthagitamācchāditam । viṣameṣugabhīroccasthalīṣu । saṃhṛtā nāśaitāḥ ।
ityatra yattarvādau timirākrāntatā rañjanādirūpeṇa saṃdihyata iti saṃdehālaṅkāra iti kecidāhuḥ, tanna-ekaviṣaye samānabalatayānekakoṭisphuraṇasyaiva saṃdehatvāt । iha tu tarvādivyāpteḥ pratisaṃbandhibhedo vyāpanādernigaraṇena rañjanādeḥ sphuraṇaṃ ca । anye tu"anekatvanirdhāraṇarūpavicchittyāśrayatvenaikakoṭyadhike api bhinno ayaṃ saṃdehaprakāraḥ" iti vadanti sma; tadapyayuktamnigīrṇasvarūpasyānyatādātmyapratītihi saṃbhāvanā, tasyāścātra sphuṭatayā sadbhāvāt nuśabdena cevaśabdavattasyādyotanādutprekṣaiveyaṃ bhavituṃ yuktā, alamadṛṣṭasaṃdahaprakārakalpanayā । atra kaiściduktaṃ sandehālaṅkāraṃ darśayatiityatreti ।
ekaviṣaya iti । ekadharmiṇi । tarvādivyāptiḥtarvādikarmakarañjanādivyāptiḥ । pratisambandhitarvādirūpaṃ viśeṣyaṃ pratītyarthaḥ ।
nanu prativiśeṣyaṃ sandehā eva bahavaḥ syurityatra utprekṣāprāpakahetuviśeṣaścāstītyāhavyāpanāderiti । timiravyāpanāderityarthaḥ । ādipadāttimirakṛtoccanīcādarśanaparigrahaḥ । tasya nigaraṇamatrānutkaṭakoṭikaraṇam ।
anye tu sandehālaṅkāraviśeṣa ityāhuḥ, taddarśayatianye tviti । atrotprekṣāmeva vyavasthāpayitumāhatadapyayuktamiti । nigīrṇasvarūpasyānutkaṭakoṭiviśeṣīkṛtasvarūpasyānyatādātmyamanutkaṭānyakoṭimadabhedaḥ । nanvevaṃ nigaraṇasattvādatiśayoktitvaprasaktirityata āhanuśabdena cevaśabdavaditi ।
rañjanādītyādiśabdena namanādiḥ । eko viṣayaḥ, "sthāṇurvā puruṣo vetyādau sthāṇvādiḥ । ayaṃ mārtaṇḍaḥ kimityādau rājādiḥ । samānabalatayācaikakoṭitayā, ihaprakṛtodāharaṇe, tuḥpunararthaḥ ।
tarvādivyāpteḥtarugaganādau tamaso vyāpanasya sambandhinastarugaganādayaḥ, tadabhedād vyāpanasyāpi bhedaḥ । tataśca viṣayabhedātkathamuktarūpaḥ saṃśaya ityarthaḥ । naca samānabalatayānekakoṭisphuraṇamapītyāhavyāpanāderiti । anyeekadeśinaḥ ।
anirdhāraṇamsaṃśayabījaikadeśaḥ । kathamayuktamityāhanigīrṇeti । anyad viṣayāt । tasyāḥ sambhāvanāyāḥ ।
adṛṣṭanyāyavidbhirityarthaḥ । sandehaprakāro anekaviṣayaniṣṭha ekakoṭyadhikasphuraṇākāraśca । "yadetaccandrāntarjaladalavalīlāṃ vitanute tadācaṣṭe lokaḥ śaśaka iti no māṃ prati tathā । ahaṃ tvinduṃ manye tvadarivirahākrāntataruṇī- kaṭākṣolkāpātavraṇakiṇakalaṅkāṅkitatanum" ।
"yadetaccandrāntaḥ'; ityādiśloke sāpahnavotprekṣāprasaktiṃ nirasyāpahnutyalaṅkāramātraṃ vyavasthāpayitumāhayadetadityādi । rājñi kasyaciduktiriyam । candrasyāntaryadetadvastu, jaladalavasya jaladakhaṇḍasya jaladakhaṇḍasya sādṛśyarūpāṃ līlāṃ vitanute tad vastu, lokaḥ śaśaka iti ācaṣṭe । anyajanaṃ prati tadācaṣṭāṃ, māṃ prati tu na tathācaṣṭe ityarthaḥ ।
mama tathātvābhāvaniścayāditi bhāvaḥ । tarhi tava kīdṛśe niścaya ityatrāhaāhantviti । tvayā vandīkṛtānāmarīṇāṃ viraheṇākrāntānāṃ tadīyataruṇīnāṃ kaṭākṣolkāpātairjāto yo vraṇastasya kiṇo vraṇasthāne prakaṭabhāgaḥ, sa eva kalaṅko doṣaḥ, taccihnitā tanuryasya tādṛśam । ityatra "bhanye" śabdaprayoge apyuktarūpāyāḥ sambhāvanāyā apratītevitarkamātraṃ nāsāvapahnavotprekṣā ।
utkarūpāyāḥ sambhāvanāyā iti । utkaṭānutkaṭakoṭidvayarūpāyā ityarthaḥ । tadapratītiśca no māṃ prati tathetyarthaḥ । tena vaktuḥ śaśakoṭyabhāvaniścayasya pratīteḥ ।
nāsāvapahnahetitathā cāpahnavamātramatreti bhāvaḥ । jaladasya meghasya lavaḥ । kalaṅkāṅkitamkalaṅkacihnitam । "manye'; śabdaḥ kvacit kvacidutprekṣādyotakaḥ ।
uktarūpāyāḥadhyavasāyasādhyatāpadavācyāyāḥ । vitarkaḥūhanam । siddhatve adhyavasāyasyātiśayoktirnigadyate । viṣayanigaraṇenābhedapratipattirviṣayiṇo adhyavasāyaḥ ।
atiśayoktyalaṅkāramāhasiddhatva iti । ādhyavasāyasyāropasya siddhatve niścayarūpatve sati atiśayoktirityarthaḥ । evaṃ cāniścayarūpayoḥ sandehotprekṣālaṅkārayorvāraṇam । parantu niścayālaṅkārāpahnutyalaṅkārarūpakālaṅkāreṣvativyāptiravaśiṣyate, tadalaṅkāratraye āropyasya niścayarūpatvāt ।
tadvāraṇārthamāropaviṣayanigāraṇapūrvakatvaṃ viśeṣaṇaṃ dattvā'ropaviśeṣyaparatvaṃ nibadhnan vyācaṣṭeviṣayanigaraṇeneti । viṣayiṇo abhedapratipattirarthād viṣaye adhyavasāya iha vivakṣita ityarthaḥ । yatrāropyate sa viṣayaḥ । ya āropyate sa viṣayī ।
nigaraṇaṃ cādhaḥ karaṇaṃ vyākhyāsyate । tadapyavispaṣṭārthamato viśeṣārthakaṃ śabdaṃ vinā vyañjanayaiva viṣayaniṣedhabuddhiradhaḥ karaṇam । tacca sarvavidhātiśayoktau tadavasare darśayiṣyate । apahnutiniścayālaṅkārayorniṣedhārthakaśabda evāsti ityato na tatra niṣedhavyañjanā ।
rūpake tu candratādātmyenaiva mukhapratītirnatu mukhaniṣedhapratītiḥ । apahnutervyaṅgyatve tu nāsāvalaṅkāraḥ kintu taddhvaniḥ । tatrālaṅkārapadaprayogastu bahmaṇaśramanyāyādopacārika eva । kintu apahnutidhvanau apahnutāvevātivyāptiriti, atiśayoktau tu apahnutipūrvake anyatādātmyāropa ityanayorbhedaḥ ।
asya cotprekṣāyāṃ viṣayiṇo aniścitatvena nirdeśātsādhyatvam, iha tu niścitatvenaiva pratītiriti siddhatvam । viṣayanigaraṇaṃ cotprekṣāyāṃ viṣayasyādhaḥ karaṇamātreṇa, ihāpi mukhaṃ dvitīyaścandra ityādau । siddhatva ityasya vyāvṛttiṃ darśayatitasya ceti । sāddhyatvamaniścayatvam ।
siddhatvaṃ niścayatvam । utprekṣāvāraṇaṃ niścayatvavivakṣayaiva na tu nigaraṇapūrvakatvavivakṣayeti darśayativiṣayanigaraṇaṃ ceti । adhaḥ karaṇapadārtho vivṛta eva । utprekṣāyāṃ ca viṣayatāvacchedakakoṭeḥ kvacidanuktivaśāt kvaciccoktāyā api anutkaṭatvaśānniṣedhavyañjanā ।
yathā"guṇā guṇānubandhitvāttasya saprasavā iti । " ityatra garbhabahirbhāvarūpaprasavakoṭyā utkaṭāyā anutkaṭāyā guṇānubandhakoṭyā uktāyā eva niṣedhavyañjanā । "gaṅgambhasi snātīva" ityādautvanuktāyā gaṅgasambandhakoṭerniṣedhavyañjanā । atiśayoktiviśeṣe api na tadasambhava ityata āhaihāpi mukhaṃ dvitīyaḥ ityādi ।
dvitīyacandroktivaśādeva mukhatvakoṭiṣedhavyañjanetyarthaḥ । dvitīyacandrābhāvannedaṃ mukhamayameva dvitīyacandra iti pratīteḥ । dvitīyapadābhāve tu nedṛśaī niṣedhapratītiriti tatra rūpakameva । "viṣayasyānupādāne apyupādāne api sūrayaḥ ।
adhaḥ karaṇamātreṇa nigīrṇatvaṃ pracakṣate" । iti । yadāhuritianigīrṇasyopāttasya nigīrṇasyānupāttasya adhaḥ karaṇaṃ tu vivṛtameva । bhede apyabhedaḥ sambandhe asambandhastadviparyayau ।
paurvāparyātyayaḥ kāryahetvoḥ sā pañcadhā tataḥ । tadviparyayau abhede bhedaḥ, asambandhe sambandhaḥ । sā atiśayoktiḥ । asyāḥ pañcavidhatvamāhabhede apyabheda iti ।
abheda āropyamāṇaścettadā sa āropo atiśayoktirityarthaḥ । evamuttaratrāpi । kāryahetvoḥ paurvāparyātyayaḥpaurvāparyaviparyaya ityartaḥ । "kathamupari kalāpinaḥ kalāpo vilasati tasya tale aṣṭamīndukhaṇḍam ।
kuvalayayugalaṃ tato vilolaṃ tilakusumaṃ tadadhaḥ pravālamasmāt" । atra kāntākeśapāśādermayūrakalāpādibhirabhedenādhyavasāyaḥ । kathamuparītināyikāyā uparītyathaḥ । tadāpa tadavayavarūpatayeti bodhyam ।
tato vilolamityatra tatsthānamityanuṣaṅgaḥ । tilakusumamityatrāpi tatsthānamityanuṣaṅgaḥ । pravālaṃnavapallavam । atrāropaviṣayāṇāṃ keśapāśādīnāmanupādānādeva niṣedhvyañjanarūpādhaḥ karaṇam ।
evamuttarottaramapi viṣayānupādāne bodhyam । upādāne tu rūpakameveti bodhyam । yathā vā"viśleṣaduḥ khādiva baddhamaunam" । atra cetanagatamaunitvamanyat, acetanagataṃ cānyaditi dvayorbhede apyabhedaḥ ।
"sahādharadalenāsya yauvane rāgabhākpriyaḥ" । atrādharasya rāgo lauhityam, priyasya rāgaḥ prema, dvayorabhedaḥ । acetanagataṃ cānyaditiuttarakaraṇasāmarthye api tadakaraṇarūpāmaunādanyadityarthaḥ । tacca śabdākaraṇarūpam ।
sa ca viṣayotrānupāttaḥ । asyā yauvane asyā evādharadalenetyanvayaḥ । dvayorabheda iti । rāgapadaśleṣāditi bhāvaḥ ।
ekakālotpattikatvarūpasāhityamātrapratītau tu aruṇādhareṇa saha rāgavān ityato adhikasya vecitryasyānubhūyamānasyānupapattiprasaṅgāt । "anyadevāṅgalāvaṇyamanyāḥ saurabhasampadaḥ । tasyāḥ padmapalāśākṣyāḥ sarasatvamalaukikam" । anyadeveti ।
aṅgalāvaṇyādervailakṣaṇyāttatreva tadbhedāropaḥ । sarasatvamiti । rasikatvamityarthaḥ । laukike tasminnalaukikabhedāropaḥ ।
atrānyatvādyāropānuktasyāpi tadviṣayalāvaṇyasya niṣedhavyañjanā । "asyāḥ sargavidhau prajāpatirabhūccandro nu kāntipradaḥ śṛṅgāraikarasaḥ svaya nu madano māso nu puṣpākaraḥ । vedābhyāsajaḍaḥ kathaṃ nu viṣayavyāvṛttakautūhalo nirmātuṃ prabhavenmanoharamidaṃ rūpaṃ purāṇo muniḥ" । purāṇo muniḥ vidhiḥ ।
atra ca prathamārddhe nuśabdenādhyavasāyasya siddhatānirāsādutprekṣā । atra purāṇaprajāpatinirmāṇasambandhe apyasambandhaḥ । asyāḥ sargavidhau iti । nu vitarke ।
asyā nirmāṇavidhau prajāpatrirnirmātā candraḥ yato asau kāntipradaḥ kāntimattvenaiva tasya kāntipradatvaṃ sambhāvyoktam । svayaṃ madano nu yato asau śṛṅgāraikarasaḥ । iyaṃ hi śṛṅgāriṇī । puṣpākare caitramāse api śṛṅgāraikarasatvānvayaḥ ।
mūlavidhātṛbhāvaṃ kathaṃ khaṇḍayasītyatrāhavedābhyāseti । purāṇo jīrṇaḥ । muniḥ munidharmā tapasvītyarthaḥ atra । candrādervidhātṛtvakathanādāropaviṣayasya vidhātṛsambandhasya niṣedhavyañjanā ।
"yadi syānmaṇḍale saktamindorindīvaradvayam । tadopamīyate tasyā vadanaṃ cārulocanam" । atra yadyarthabalādāhṛtena sambandhena sambhāvanayā sambandhaḥ । yadi syāditi ।
cārulocanasthāne indīvaradvayaṃ vadanasthāne indumaṇḍalam । āhṛtena sambandhena iti । indumaṇḍale indīvarasya sambandha eva syādityevaṃ sambandhasambhāvanā । atrāpi sambandhasambhāvanayaiva āropaviṣayasyāsambandhasya niṣedhavyañjanā ।
yadyartheti । iha yadyapi candramaṇḍalasyendīvaradvayena sambandho na sambhavati tathāpi kavinā nibaddhasya vā sambhāvanārūpeṇāsāvastītyarthaḥ । etena "yadyarthoktau ca kalpana" miti kaiścidukto atiśayokterbheda udāhṛtaḥ, ekasyaiva nānābhāvollekhaśca । atra prathame granthakṛtaiva udāhṛtam, anyadeva ityādau ।
dvitīye keśapāśāderityādiśabdena lalāṭanayananāsādhārāṇāṃ saṃgrahaḥ । evaṃ mukhaṃ dvitīyaścandraḥ । "cūtāṅkurāsvādakaṣāyakaṇṭhaḥ puṃskokilo yanmadhuraṃ cukūja । manasvinīmānavighātadakṣaṃ tadeva jātaṃ vacanaṃ smarasya" ।
naceha tasyā mukhaṃ candra itivadāropamūlaṃ rūpakam । tādātmyadṛḍhatāyāmadhyavasāyasvarūpotthānāt । atra hī madanasya udyamaṃ vināpi kokilarutamātreṇa jagadvaśamāsīdityarthaḥ । yathā"atyārūḍho hi nārīṇāmakālajño manobhavaḥ ।
" evaṃ "na kāmavṛttirvacanīyamīkṣate" atra karaṇayormanobhavakāmavṛttyoḥ kriyākarttṛbhede apyabhedenoktiḥ । "iyaṃ kāntā yuvajanamanaso vaśīkaraṇa" mityādau ca hetvalaṅkāro vakṣyate । sa tasyā evāsambandhe sambandharūpeṇa bhedena saṅgṛhyata ityarthaḥ । atra śuddhodāharaṇaṃ virahavarṇane"dāho ambhaḥ prasṛtiṃ pacaḥ pracayavān bāṣpaḥ praṇālocita'; ityādi ।
atra dāhādīnām ambhaḥ prasṛtipākādyaiḥ asambandhe api sambandhaḥ siddhatvenoktaḥ । kāryakāraṇayoḥ paurvāparyaviparyayaśca dvidhā bhavati । kāraṇātprathamaṃ kāryasya bhāve dvayoḥ samakālatveca । "prāgeva hariṇākṣīṇāṃ cittamutkalikākulam ।
paścādudbhinnabakularasālamukulaśriyaḥ" । pañcamātiśayoktiprabhedamudāharttumāhakāryyakāraṇayoriti prāgevetiutkalikā utkaṇṭhā bakularasālayordvandvaḥ । tayorudbhinnamukulaśriyaḥ paścādityarthaḥ । atra mukulaśrīdarśanasya kāraṇasya janyotkaṇṭhottaropapannatvena nirdeśādviparyyayaḥ ।
āhāryabuddhiviṣayeṇa tena kāraṇasya śīghrakāritvaṃ vyajyate । atrāpyuttaropapannatvādāropaviṣayasya pūrvotpannasya niṣedhavyañjanā । evamuttaratrāpi bodhyam । utkalikā, utkaṇṭhā, udratakorakaśca ।
"samameva samākrāntaṃ dvayaṃ dviradagāminā । tena siṃhāsanaṃ pitryaṃ maṇḍalaṃ ca kahīkṣitām" । samamevetitena raghuṇā । pitṛsiṃhāsanākramaṇarūpakāraṇasya mahīkṣinmaṇḍalākramaṇarūpakāryyasya samakālopapannatvakathanātpairvāparyyaviparyyayaḥ ।
iha kecidāhuḥkeśapāśādigato laukiko atiśayo alaukikatvenādhyavasīyate । keśapāśādīnāṃ kalāpādibhiradhyavasāye "anyadevāṅgalāvaṇyam" ityādiprakāreṣvavyāptirlakṣaṇasya" iti । tanna,tatrāpi hyanyadaṅgalāvaṇyamanyatvenādhyavasīyate । tathāhi "anyadeva" iti sthāne "anyadiva" iti pāṭhe adhyavasāyasyāsādhyatvamevetyutprekṣāṅgīkriyate ।
"prageva hariṇākṣīṇām" ityatra bakulādīśrīṇāṃ prathamabhāvitāpi paścādbhāvitvenādhyavasitā, ata evātrāpīvaśabdayoge utprekṣā evamanyatra । granthakṛduktasyātiśayoktisāmānyalakṣaṇasya anyadevāṅgalāvaṇyamityādāvavyāptiṃ kecidāhustaddūṣayitumāhaiha keciditi । viṣaye viṣayiṇo abhedenādhyavasāyo hi bhavatkṛtalakṣaṇārthaḥ, viṣayaviṣayibhāvaśca bhedaghaṭitaḥ । tathā ca "kathamupari kalāpinaḥ" ityatra keśakalāpayorbhedasattavāttallakṣaṇārthasambhave api "anyadevāṅgalāvaṇyam'; ityatra tatraiva tadbhedārope bhedaghaṭitaviṣayaviṣayibhāvābhāvādavyāptiriti keṣāñciduktiṃ darśayatikeśapāśādigata iti ।
atiśayaḥ saundaryyaṃ laukiko anyalokakeśasādhāraṇaḥ alaukikatvena lokavilakṣaṇakalāpaniṣṭasaundaryyatvenādhyavasītaya ityarthaḥ । tayoḥ saundaryayorabhedādhyāsamūlakakeśapāśakalāpayorbhinnayorabhedadhyāsaḥ sambhavatītyāhakeśāpāśādīnāmiti । adhyavasāye ityanantaraṃ sambhavatyapīti pūraṇīyam । tathāpi anyadevetyādiprakāreṣvavyāptirityāhaanyadeveti ।
āropyamāṇaropaviṣayalāvaṇyayorbhedābhāvāditi bhāvaḥ । abhede bhedāropo asmaduktalakṣaṇārthe atrāpyastīti bruvan samādhattetanna । tatra hīti । ananyadaṅgalāvaṇyamabhinnamaṅgalāvaṇyamanyatvena bhinnatvenādhyavasīyata ityarthaḥ ।
tathā ca bhinnatvenādhyavasāyādāropaviṣaye abhede tadbhinnasya bhedasyāropād bhedaghaṭīto viṣayaviṣayibhāvo atrāpyastīti sādhitam । utprekṣāyāṃ viṣayaviṣayibhedaghaṭita āropastavāpi sammataḥ । atraivotprekṣāsambhavād bhedaghaṭitāropaḥ tvanmate apītyāhatathā hītiatiśayoktito vāyavṛttidarśanāya sādhyatvapradarśanam "prāgeva hariṇākṣīṇām'; ityatrāpi bhedaghaṭīto viṣayaviṣayibhāvo astīti darśayati । atrāpyutprekṣāsambhavaṃ darśayatiata eveti ।
bhedaghaṭitaviṣayaviṣayibhāvasattvādevetyarthaḥ । laukikaḥ svābhāvikaḥ । alaukikatvenādhyavasāyaphalabhūtālaukikātiśayatvenāṅgalāvaṇyamityādiśabdena"priya iti gopavadhūbhi" rityāderupasaṃgrahaḥ । avyāptilakṣaṇasya ityayamāśayaḥuupameyavastunaḥ upamānavastutādātmye evādhyavasāyarūpotthāpanam ।
iha cānyādiśabdākhyaṃ lāvāṇyādeḥ kimapi pratinidhivastvantaraṃ nāsti । tadevamādiṣūhāraṇeṣu lakṣaṇasyāvyāptiriti siddhāntamāhatanneti । kathamanyatvenādhyavasāya ityata āhatathā hīti । padārthānāṃ prastutānāmanyeṣāṃ vā yadā bhavet ।
ekadharmābhisambandhaḥ syāttadā tulyayogitā । tulyayogitālaṅkāramāhapadārthānāmiti । anyeṣāṃ veti । vākāreṇa pṛthak svatantryabodhanāt prastutāprastutayormiśraṇaniṣedho vodhyaḥ ।
tanmiśraṇe tu dīpakālaṅkāro vakṣyate । padārthānāmiti । bahuvacanamatantram । tena padārthayorapīti jñeyam ।
prastutānāṃ prākaraṇikānām । aprastutānām aprākaraṇikānām । anyeṣāmaprastutānām । dharmo guṇakriyārūpaḥ ।
"anulepanāni kusumānyabalāḥ kṛtamanyavaḥ patiṣu dīpadaśāḥ । samayena tena suciraṃ śayita- pratibodhitasmaramabodhiṣata" । anulepanānīti । suciraṃ śayitaṃ smaraṃ pratibodhitasyaram abodhiṣatetyarthaḥ ।
atra sandhyāvarṇanasya prastutatvātprastutānāmanulepanādīnāmekabodhanakriyābhisambandhaḥ । anulepanānīti । tamistrāyāṃ tatkālīnavastūnāṃ kāmukakāmoddīpakavarṇanamidam । suciraṃ śayitaṃ tena samayena tādṛśarātrirūpeṇa pratibodhitaṃ jāgaritaṃ smaram anulepanādayo abodhiṣata krīḍārthaṃ bodhayāmāsurityarthaḥ ।
tamovarṇanasyeti । tamasaḥ kāmoddīpakatvāt tasmin prastute tatkālīnānāmanyeṣāmuddīpakānāmanulepanādīnāmapi prastutatvamiti bhāvaḥ । "tadaṅgamārdavaṃ draṣṭuḥ kasya citte na bhāsate । mālatīśaśabhṛllekhākadalīnāṃ kaṭhoratā" ।
ityatra mālatyādīnāmaprastutānāṃ kaṭhoratārūpaikaguṇasambandhaḥ । aprakṛtānāmekaguṇasambandhamāhatvadaṅgamārdavaṃ draṣṭuriti । taddraṣṭuḥ kasya janasya citte mālatyādīnāṃ kaṭhoratā na bhāsate । tanmārdavādhikyenātra kaṭhoratābhāsanāt ।
atra tvadaṅgopamānatvena mālatyādayo aprakṛtāḥ । "dānaṃ vittādṛtaṃ vācaḥ kīrttidharmau tathāyuṣaḥ । paropakāraṇaṃ kāyādasārātsāramāharet" । atra dānādīnāṃ karmabhūtānāṃ sāratārūpaikaguṇasambandha ekāharaṇakriyāsambandhaḥ ।
prakṛtānāmekaguṇasambandho aprakṛtānāmevakriyāsambandhaścānudāhṛta evaślokena udāhriyateevaṃ dānaṃ vittāditi । vittādito asārāddānādikaṃ sāramuddharedityanvayaḥ । atra prakṛtānāmekaguṇakriyāsambandhaṃ darśayatiatra dānādīnāmiti । upārjanīyatvena dānādīniprakṛtāni ।
atra prakṛtānāmapādānabhūtānāmesāratāguṇasambandho apyatraivāsti । granthagauravāpattyā na pradarśitaḥ । kārakāntare api udāharatidānamiti । atra na kevalaṃ dānādīnāmuddharaṇakriyāsambandho vittādīnāmapyasāratārūpaikaguṇasambandhaḥ ।
iha ca tulyayogitāyāṃ "hasaścandra ivābhātī'tyādivad dvayoḥ prakṛtatve apyupamānopameyabhāvo vaivakṣikaḥ । ihe vādyabhāvād aupamyasya gamyatvam । aprastutaprastutayordepakaṃ tu nigadyate । atha kārakamekaṃ syādanekāsu kriyāsu cet ।
dīpakālaṅkāramāhaaprastutaprastuyorityanayorekadharmmābhisambandha ityanuṣaṅgaḥ । anyavidhaṃ dīpakamāhaatheti । aprastutaprastutayorekadharmābhisambandha ityarthaḥ । iha ca dvayoḥ prakṛtāprakṛtatvādivādyabhāvādaupamyasya gamyatvaṃ sphuṭameva ।
"balāvalepādadhunāpi pūrvavat prabādhyate tena jagajjigīṣuṇā । satīva yoṣitprakṛtiḥ suniścalā pumāṃsamabhyeti bhavāntareṣvapi" । balāvalepāditi । avalepo ahaṅkāraḥ ।
pūrvavaddhiraṇyakaśipurūpapūrvajanmavat jigīṣuṇā śiśupālenāpi jagad bādhyata ityanvayaḥ । arthāntaraṃ nyasyatisatī ceti । bhavāntareṣu janmāntareṣu । atra prastutāyāḥ suniścalāyāḥ prakṛteraprastutāyāśca yoṣita ekānugamanakriyāsambandhaḥ ।
"dūraṃ samāgatavati tvayi jīvanāthe bhinnā manobhavaśareṇa tapasvinī sā । uttiṣṭhati svapiti vāsagṛha tvadīya- māyāti yāti hasati śvasiti kṣaṇena" । anekakriyāsvekakārakānvayamāhadūramiti । pravāsādāgate nāyake tatpatnīsakhyā tadvirahāvasthākathanamidam ।
samāgatavatiāgatavati । tapasvinī duḥ khānvitā sā tava priyā vāsagṛhagamanaṃ, tvatprāptisambhāvanayā । idaṃ mama । atraikasyā nāyikāyā utthānādyanekakriyāsambandhaḥ ।
atra ca guṇakriyayorādimadhyāvasānasadbhāvena traividhyaṃ na lakṣitam, tathāvidhavaicitryasya sarvatrāpi sahastradhāsambhavāt । tapasvinītiśocyā । iha dīpakaprakāre kriyāṇāṃ prastutatvādupamānopameyabhāvo vaivaśrikaḥ । tatrādimadhyāntavākyagatatvena dharmasya pravṛttau ādimadhyāntadīpakāstrayo asya bhedāḥ ।
"rahei mihireṇa ṇahaṃ raseṇa kavviṃ sareṇa jovvaṇaaṃ । amaeṇa dhuṇidhavao tumae ṇaraṇāha bhuaṇamiṇaṃ । a; madhyadīpakaṃ yathodāhṛte balāvalepādityādau । evamanyat ।
prativastūpamā sā syādvākyayorgamyasāmyayoḥ । eko api dharmaḥ sāmānyo yatra nirdiśyate pṛthak । prativastūpamālaṅkāramāhaprativastviti । atra gamyasāmyayoruktivaśād upameyopamānayoriti labhyate ।
tena vākyadvaye ye upameyopamāne, tayoreko api sāmānyo dharmaḥ pṛthakśabdabhedena yatrālaṅkāre nirdiśyate sā prativastūpametyarthaḥ । gamyasāmyayoriti bodhyamāmyayorityarthaḥ । bodhyatā ca kvacicchabdadvayena śaktilakṣaṇābhyāṃ kvaciccopameyagatasya śabdaśaktyā dhramāntare tadvaidharmyeṇa vyañjanayā । taccodāharaṇe darśayiṣyati ।
vsutavākyārthaḥ । evaṃ ca pratinirdiṣṭena vākyārthena vākyārthasya upamāsādṛśyaṃ yasyāmityanena vākyārthasyopamāsādṛśyaṃ yasyāmityanvarthā pratīvastūpamā । sāmānyaḥ sādhāraṇaḥ । pṛthak paryyāyādinā nirdiśyate pratipādyate paunaruktyanirāsāya ityarthaḥ ।
ekaikopacārāśrayeṇa naikārthaparyyavasānāt । "dhanyāsi vaidabhi ! guṇairudārairyayā samākṛṣyata naiṣadho api । itaḥ stutiḥ kā khalu candrikāyā yadabdhimapyuttaralīkaroti" । atra samākarṣaṇamuttaralīkaraṇaṃ ca kriyaikaiva paunaruktyanirāsāya bhinnavācakatayā nirdiṣṭā ।
dhanyāsīti । prasiddhajitendriyatvena dhīro naiṣadhau'pītyarthaḥ । atra prativastūpamāmāhaatreti । atra damayantī upameyā candrikā upamānaṃ tayordhorākarṣaṇameko dharmaḥ ।
ākṛṣyata iti । śabdaśaktyā uttaralīkaroti ityatra uttaralatājanakākarṣaṇaviśiṣṭīkriyate ityarthaḥ । uttaralīkaraṇaṃ ceti । uttaralīkaraṇajanikā cetyarthaḥ ।
ekaiveti । ākarṣaṇarūpakaivetyarthaḥ । bhinnavācakatayeti bhinnaprātipadikatayetyarthaḥ । "vimala eva ravirviśadaḥ śaśī prakṛtiśobhana eva hi darṇaḥ ।
śivagiriḥ śivahāsasahodaraḥ sahajasundara eva hi sajjanaḥ" । vimala eveti । śivagiriḥ kailāsaḥ । śivahāsaḥ śivasya aṭṭahāsaḥ hāsantarāpekṣayā vilakṣaṇaḥ ।
atra sajjana eva vākye upameyaḥ । vākyāntareṣu upamānāni । nirmalatvam eko dharmaḥ śabdabhedena pratipāditaḥ । vimala evetyādau caturthapādaḥ prakṛtaḥ ।
atra vimalaviśadādirarthata eva । "cakorya eva caturāścandrikāpānakarmaṇi । vināvantīrna nipuṇāḥ sudṛśo ratanarmaṇi" । vaidharmyeṇa yathetiupameye nirdiṣṭadharmaviparītād dharmyantare nirdiṣṭāddharmād vyañjanayā labhyenopamānaniṣṭhasādharmyeṇa ityarthaḥ ।
cakorya eveti । āvantyo avantīdeśīyāḥ strīrvinā, ratikarmaṇi nānyāḥ sudṛśo nipuṇā ityarthaḥ । atra svakarmacāturyasya upameyāsu cakorīṣu nirdiṣṭasya viparīto dharmaḥ avantīyastrībhinnastrīṣu nirdiṣṭo ratyanaipuṇyarūpaḥ tato vyañjanayā upamāneṣu avantīstrīṣu svakarmacāturyyaṃ sādharmyaṃ pratīyate । dṛṣṭantastu sadharmasya vastunaḥ pratibimbanam ।
sadharmasya sādhāraṇaguṇakriyāsahitasya vastuno vākyārthasya । sadharmasyeti prativastūpamāvyavacchedaḥ ! ayamapi sādharmyavaidharmyābhyāṃ dvidhā । dṛṣṭāntālaṅkāramāhadṛṣṭantastviti । sadharmasya sādhāraṇaikadharmasya, pratibimbanamubhayatra nirdiṣṭābhyāṃ parasparasamānābhyāṃ dharmābhyāmekasya tasya vyañjanamityarthaḥ ।
sadharmaḥ prasiddha evaṃ vivakṣita ityaprastutapraśaṃsāyāṃ vyaktirbhaviṣyati । prativastūpamāyāṃ tūpameyanirdiṣṭo dharmo vācya eva upamānanirdiṣṭaśabdasya lakṣaṇayā kvacicchaktyā vā sa bodhya iti bhedaḥ । tasya vyañjanayā bodhe tu dṛṣṭāntaḥ । sādharmyavaidharmyābhyāmiti ।
sādharmyavyañjanārthaṃ nirdiṣṭābhyāṃ sādharmyābhyāṃ sādharmyavaidharmyābhyāṃ cetyarthaḥ । "aviditaguṇāpi satkavibhaṇitiḥ karṇeṣu vamati madhudhārām । anadhigataparimalāpi hi harati dṛśaṃ mālatīmālā" । aviditaguṇāpīti ।
varṇamādhuryyādeveti bhāvaḥ । atra karṇe madhudhārāvamananetrahāraṇe dharmai bhinnau prītijanakatayā parasparasamānau । pratijanakatvarūpa eko dharmaḥ tābhyāṃ vyaṅgyaḥ । "tvayi dṛṣṭe kuraṅgākṣyāḥ straṃsate madanavyathā ।
dṛṣṭānudayabhājīndau glāniḥ kumudasaṃhateḥ" । sādharmyavaidharmyābhyāṃ vyañjanetyāhatvayi dṛṣṭeti । dṛṣṭānudayeti । dṛṣṭo yo anudaya indau tadbhāji satītyarthaḥ ।
udayasattve api meghāttadadarśanāt । klāntipratipādanārthaṃ dṛṣṭetyuktam । atra vyathāstraṃsanasya viparīto dharmaḥ klāntiḥ, upameyopamānagatābhyāṃ tābhyāṃ svasvapriyadarśane svārthaprāptitvameko dharmaḥ vyajyate । naca vaidharmyavyaṅgyaprativastūpamāto asyā ko bheda iti vācyam ।
tatra vaidharmyaṃ dharmāntaraniṣṭham, atra tūpamānaniṣṭhaṃ tathā ca tatra vaidharmyeṇaiva vyañjanā । atra tu ubhayaniṣṭhābhyāṃ sādharmyavaidharmyābhyāṃ vyañjaneti bhedāt । "vasantalekhaikanibaddhabhāvaṃ parāsu kāntāsu manaḥ kuto naḥ । praphullamallīmadhulampaṭaḥ kiṃ madhuvrataḥ kāṅkṣati vallimanyām" ।
yatra tu samānadharmapratipādakaśabdābhyāmeko dharmo vyañjanāṃ vinaiva pratipādyate tatra pratibimbābhāvāt prativastūpamaiveti । atra svakīyaṃ ślokamudāharativasantalekhaiketivasantalekhā nāyikāviśeṣaḥ । rājñaśceyamuktiḥ । idaṃ padyaṃ mama ।
atra "manaḥ kuto naḥ" ityasya "kāṅkṣati vallimanyām" ityasya caikarūpatayaiva varyavasānātprativastūpamaiva । iha tu karṇe madhudhārāvamanasya netraharaṇasya ca sāmyameva, na tvaikarūpyam । ekarūpatayaiva paryyavasānāditi । vācyapraśrarūpaikadharmaviṣayatayā ekatvāropādityarthaḥ ।
atra hi paranāyikā upameyā anyā bahvyaśca upamānāni tāsāṃ manoviṣayatvākāṅkṣāviṣayatvayorhetupraśraikadharmaviṣayatayā ekatvāroparūpaparyyavasānam । aviditaguṇāpītyatra tu naikatvaparyavasānam । kintu samānadharmābhyāmubhayasādhāraṇaikadharmavyañjanamevetyāhaiha tviti । ekarūpatayaiva paryyavasānāditi ।
"manaḥ kutona'; ityasya paryyavasāne nānyāṃ kāntāṃ kāṅkṣāmi ityetadarthatvād iha dṛṣṭānte tu punaḥ bimbapratibimbabhāvaḥ । atra samarthyasamarthakavākyayoḥ sāmānyaviśeṣabhāvor'thantaranyāsaḥ, prativastūpamādṛṣṭāntayostu na tatheti bhedaḥ । arthāntaranyāsād dvayoḥ prativastūpamādṛṣṭāntayorbhedamāhasamarthyeti । vākyayorityatra vākyārthayorityarthaḥ ।
anayorapi upameyaṃ sāmarthyamupamānaṃ samarthanamityato abhedaprasaktiḥ । na tatheti । na sāmānyaviśeṣabhāva ityarthaḥ । sambhavan vastusambandho asambhavan vāpi kutracit ।
yatra bimbānubimbatvaṃ bodhayetsā nidarśanā । nidarśanālaṅkāramāhasambhavanniti । vastunoḥ kvacit kriyākārakayoḥ । kvacid yattadpadārthayoḥ sambandhaḥ asambhavan, kvacid asambhavan, vācakayoryatra kutracid bimbānubimbatvaṃ sādṛśyaṃ bodhayedityartaḥ ।
vastusambandho dhramadharmibhāva ityarthaḥ । asambhavan bādhapratibhāsādityarthaḥ । bimbānubimbatvaṃ, bimbapratibimbabhāvaḥ । nidarśanaṃ pratibimbīkaraṇam ।
tadasyāṃ bhaṇitāvastīti nidarśanā । "ko atra bhūmivalaye janān mudhā tāpayan sucirameti sampadam । vedayanniti dinena bhānumānāsasāda caramācalaṃ tataḥ" । ko atreti ।
atra būmivalaye mudhā nirarthakaṃ janāṃstāpayan kaḥ suciraṃ sampadameti । bhānumāniti । vedayan jñāpayan dinena caramācalaṃ tato nabhomadhyādāsasādetyarthaḥ । dinenetyatra dinasya pūrvavarttitvarūpakāraṇatāyaṃ tṛtīyā ।
dinenetyapavarge tṛtīyā । tṛtīyārthaḥ paritāpināṃ vipatprāptirūpaḥ । atra raverīdṛśārthavedanakriyāyāṃ vaktṛtvenānvayaḥ sambhavatyeva । atreti ।
atra karttṛtvānvayo janakatvānvayaḥ svastigamanena tādṛśavadasyānumitirūpasya janakatvāt । janaḥ suciraṃ na sampadameti paratāpakatvādastagāmiravivadityanumitisambhavāt । sādṛśyavyañjanarūpaṃ pratibimbānubimbabodhakatvaṃ tasya darśayatisa ceti । sa ca sambandhaḥ ityarthaḥ ।
paratāpino raverastagamanavadanyeṣāmapi paratāpināṃ vipatprāptirityevaṃ hi tat । īdṛśārthajñāpanasamarthacaramācalaprāptirūpadharmavatvāt । sa ca raverastācalagamanasya paritāpināṃ vipatprāpteśca bimbapratibimbabhāvaṃ bodhayati । asambhavadvastunidarśanā tvekavākyānekavākyagatatvena dvividhā ।
"kalayati kuvalayamālālalitaṃ kuṭilaḥ kaṭākṣavikṣepaḥ । adharaḥ kisalayalīlāmānanamasyāḥ kalānidhevilāsam" । atrānyasya dharmaṃ kathamanyo vahatviti kaṭākṣavikṣepādīnāṃ kuvalayamālādigatalalitādīnāṃ kalanamasambhavāttallalitādisadṛśaṃ lalitādikamavagamayatkaṭākṣavikṣepādeḥ kuvalayamālādeśca bimbapratibimbabhāvaṃ bodhayati । kalayatīti ।
asyāḥ kuṭilaḥ kaṭākṣavikṣepaḥ kuvalayamālāyā lalitaṃ vinyāsaṃ kalayati tadhāti । ekamuttaratrāpi kalayatītyasyānvayaḥatreti । kaṭākṣavikṣepādīnāṃ kartṝṇāṃ lalitādīnāṃ karmaṇāṃ dharmatayā dharmiṇorapyatra prativimbānubimbaṃ darśayati; tadvallalitādikamavagamayatkaṭākṣavikṣepādeśceti । atraikavākyagatayorupameyopamānayoḥ pratibimbānubimbanam ।
evamuttaratrāpi । avagamayat-pratyāyat । lalitavyakteḥ sajātīyatvenātyantāsaṅgativiraheṇādūraviprakarṣādibhāvaḥ । evaṃ līlādāvapi jñeyam ।
"prayāṇe tava rājendra ! muktā vairimṛgīdṛśām । rājahaṃsagatiḥ padbhyāmānanena śaśidyutiḥ" । atra pādābhyāmasambaddharājahaṃsagatestthāgo anupapanna iti tayostatsambandhaḥ kalpyate, sa cāsambhavan rājahaṃsagatimiva gatiṃ bodhayati । prayāṇe taveti ।
tava prayāṇe yātrāyāṃ satyāṃ vairimṛgīdṛśāṃ padbhyāṃ rājahaṃsagatirmuktā drutapalāyamānatvāt ānanena ca śaśidyutirmuktā mlānatvāt । asambaddheti । sambaddhasyaiva tyāgasambhavāt । sambandhaḥ kalpyata iti ।
pratiyogyāropapūrvakatvādabhāvagrahasya । pratibimbanaṃ darśayatisa ceti । kalpyata ityataḥ pūrvaṃ prathamamiti śeṣaḥ । upalakṣaṇaṃ caitat ।
evamānanena śaśidyutirityatrāpi jñeyam । "idaṃ kilāvyājamanoharaṃ vapustapaḥ klapaṃ sādhayituṃ ya icchati । dhruvaṃ sa nīlotpalapatradhārayā śamīlatāṃ chettumṛṣirvyavasyati" । idaṃ kiletiāśrame tapasyocitaveśāṃ śakuntalāṃ dṛṣṭvā duṣmantasyoktiriyam ।
avyājena yathārthyena । manoharamidaṃ vapuryo munistapaḥ kṣamaṃ sādhayitum icchati dhruvaṃ niścitaṃ sa munirnolotpalapatradhārayā komalayā kaṭhināṃ śamīlatāṃ chettuṃ vyavasyatītyarthaḥ । atra cacchabdanirdiṣṭavākyārthayorabhedenānvayo anupapadyamānastādṛśavapuṣastapaḥ klamatvasādhanecchā nīlotpalapatnadhārayā śamīlatāchedaneccheveti bimbapratibimbabhāve paryavasyati । atra yattacchabdeti ।
vākyārthayorityatra kāvyadvayārthayorityathaḥ । vākyārthau tu tapaḥ kṣamatvasādhanecchuḥ śamīlatācchedanecchuśca । vyavasāyasyāpīcchārthakatvāttayorabhedānvayo anupapadyamāna ityarthaḥ । yattadorekadharmibodhakatvenābhedānvaya eva vyutpattisiddhaḥ ।
sa cecchādvayayorabhedābhāvādanupapadyamāna ityarthaḥ । idaṃ vapuḥ tapaḥ kṣamaṃ sādhayitumicchati yo anena śakuntalāyā vapuṣā tapo nirvāhayitumicchatīti bhāvaḥ । na kevalaṃ yattadordvayoḥ śābdatve vākyanidarśanā । "śuddhāntadurlabhamidaṃ vapurāśramavāsino yadi janasya ।
dūrīkṛtāḥ khalu guṇairudyānalatā vanalatābhiḥ" । evam"mṛtānāmapi jantūnāṃ śrāddhaṃ cettṛptikāraṇam । nirvāṇasya pradīpasya snehaḥ saṃvarddhayocchikhām" । "yañcakāra vivaraṃ śilāghane tāḍakorasi sa rāmasāyakaḥ ।
apraviṣṭaviṣayasya rakṣasāṃ dvāratāmagamadantakasya tat" । ityatra tu nidarśanā alaṅkāryyā । nahīha "dvāratā'; miveti sāmarthyātirasti । "munestatra manobhede durlabhe surakāṅkṣite kaṭākṣā evameṇākṣyāḥ prayayuḥ smarabāṇatām ।
" ityādiṣu tu pariṇāmādaya eva । "janmedaṃ vandhyatāṃ nītaṃ bhavabhogopalipsayā । kācamūlyena vikrīto hanta ! cintāmaṇirmayā" । atra bhavabhogalobhena janmano vyarthatānayanaṃ kācamūlyena cintāmaṇivikraya iveti paryavasānam ।
janmedamiti । vyarthatānayanaṃ cintāmaṇivikrayaśceti janmāpi cintāmaṇiriveti bodhyam । "kva sūryaprabhavo vaṃśaḥ kva cālpaviṣayā matiḥ । titīrṣurdustaraṃ mohāduḍupenāsmi sāgaram" ।
atra manmatyā sūryavaṃśavarṇanamuḍupena sāgarataraṇamiveti paryavasānam । kka sūryeti । raghuvaṃśaṃ varṇayitumicchoḥ kālidāsasya uktiriyam । matirityatra mameti śeṣaḥ ।
atra pūrvārddhe vakṣyamāṇo viṣamālaṅkāraḥ । parārddhaṃ tu prakṛtodāharaṇam । tad grāhayatiatra manmatyeti । naca titīrṣupuruṣarūpakameva kathaṃ nātreti vācyam; tādṛśapuruṣāprasiddheḥ; kasyacidutmattasya tādṛśasya sattve api tasya buddhyanārohāt; kintu vaktaryeva titīrṣāyāḥ sphuṭamavabhāsaḥ ।
tasya bodhena raghuvaṃśavarṇanatitīrṣayoḥ sādṛśyamavagamyate । sāgarataraṇamivetyanantaraṃ bimbapratibimbabhāva iti śeṣaḥ । iyaṃ ca kvacidupameyavṛttasyopamāne asambhave api bhavati । "yo anubhūtaḥ kuraṅgākṣyāstasyā madhurimādhare ।
samāsvādi sa mṛdvīkārase rasaviśāradaiḥ" । iyaṃ ceti । iyaṃ nidarśanā upameyavṛttasyopameyadharmasya "kalayati kuvalaya'; ityādau tūpamānadharmasyaivopameyāsambhavāddarśitā । asambhave apīti ।
upamānagatatvenoktasyāsambhave api tatsādṛśyabodhanādityarthaḥ । yo anubhūta iti । madhurimā । mṛdvīkā drākṣā, tasyā rase drave ।
atra prakṛtasyādharasya madhurimadharmasya drākṣārase asambhavātpūrvavatsāmye paryavasānam । pūrvavat pūrvodāharaṇavat । evaṃ "so api tvadānanarucaṃ vijahati candraḥ" ityatra "prayāṇe tava rājendra" ityudāharaṇavannidarśanaiva, nidarśanālaṅkāralakṣaṇasya tathāvidhaparyavasitabimbapratibambabhāvasya sambhavāt । anyathā yo anubhūta ityādau samanantaroktodāharaṇe api nidarśanābhāvaprasaṅgācca ।
evaṃ "sambhavan vastusambandha upamāparikalpakaḥ nidarśane"ti lakṣaṇe copamāśabdaḥ sādṛśyamātrārtho na tūpamālaṅkārārthaḥ । ata evālaṅkārasarvasvakṛtāpi pratibimbakāraṇaṃ nidarśanetyuktam । "kṣipasi śukaṃ vṛṣadaṃśakavadane mṛgamarpayasi mṛgādanaradane । vitarasi turagaṃ mahiṣaviṣāṇe nidadhacceto bhogavitāne" ।
kṣipasīti । bhogāsaktapuruṣaṃ prati śāntapuruṣasyoktiriyam । he puruṣa ! tvaṃ bhogavitāne bhogasamūhe ceto vidadhad vṛṣadaṃśakasya mārjārasya mukhe śukaṃ kṣipasi । yathā mārjāraḥ śukaṃ hinasti tathā bhogavitāno api narakapātena hiṃsiṣyati ।
ataḥ śukasya tatra kṣepa iva bhoge cetovidhānamityarthaḥ । evamuttaratrāpi । mṛgādano vyāghraḥ । iha vimbapratibambatākṣepaṃ vinā vākyārthāparyavasānam ।
dṛṣṭānte tu paryavasitena vākyārthena sāmarthyādvimbaprativimbatāpratyāyanam । nāpīyamarthāpattiḥ, tatra "hāro ayaṃ hariṇākṣīṇām" ityādau sādṛśyaparyavasānābhāvāt । dṛṣṭāntanidarśanayorbhedaṃ darśayatiiha bimbeti । vākyārthāparyavasānaṃ bādhāditi bhāvaḥ ।
paryavasiteneti । tatra bādhābhāvādityarthaḥ । sāmarthyoditi । prayuktānupayuktakathanāpattiparihāra eva sāmarthyam, ।
"hāro ayaṃ hariṇākṣīṇā'; miti "hāro ayaṃ hariṇaākṣīṇāṃ luṭhati stanamaṇḍale । muktānāmapyavastheyaṃ kva vayaṃ smarakiṃkarāḥ । " iti śloke asmākaṃ stanamaṇḍale sutarāṃ luṭhanamucitamityeva hi paryavasānam । na tu sādṛśyasyetyarthaḥ ।
ekakathanād daṇḍāpūpanyāyād anyaparyavasānasyaivārthāpatitvāt । mṛgādanastarakṣuḥ । vākyārthasyāparyavasānamanvayānupapatteḥ, paryavasitenānvayānupapattyabhāvādupameyavākyenopamānavākyena ca pratyekaṃ svasvabodhanaviśrāntena । aparyavasānasya sādṛśye abhāvaḥ ।
kintu niyatasamānanyāyenārthāntarasyāpatanamātreṇa । ādikyamupameyasyopamānānnyūnatāthavā । eka ukte anukte hetau punastridhā । vyatirekālaṅkāramāhaādhikyamiti ।
upameyasyopamānādādhikyaṃ nyūnatāthavā varṇyate sa vyatirekālaṅkāra ityarthaḥ । tasya vibhaktavibhāgenāṣṭacatvāriṃśadvidhatvam । sa ceti । kvacittu eka utke anukte hetau punaḥ tridheti kārikā ।
eva ityāderutthāpikāvṛttiḥ । hetāvityutkarṣānupakarṣatayā hetudvayeḥ ityarthaḥ । caturvidho api sāmyasya bodhanācchabdato arthataḥ । hetāviti ।
jtyapekṣayaikavacanam । yaduktaṃ vṛttau heturupameyagatamityādi । śabdata iti । yaduktamatraivaśrautī yathevavāśabdā iti ।
arthata iti । yaduktamatraivaārtho tulyasamānādyā ityuktanyāyāt । ākṣepācca dvādaśadhā śleṣe apīti triraṣṭadhā । pratyekaṃ syānmilitvāṣṭacatvāriṃśadvidhaḥ punaḥ ।
upameyasyopamānādādhikye heturupameyagatamutkarṣakāraṇamupamānagataṃ nikarṣakāraṇaṃ ca । tayordvayorapyuktāvekaḥ, pratyekaṃ samudāyena vānuktau trividha iti catuvidhe apyasminnupamānopameyatvasya nivedanaṃ śabdena arthena ākṣepeṇa ceti dvādaśaprakāro api śleṣe, "api" śabdādaśleṣe'pīti caturviṃśatiprakāraḥ । upamānānnyūnatāyāmapyanayaiva bhaṅgyā caturviṃśatiprakārateti militvā aṣṭacatvāriṃśatprakāro vyatirekaḥ । kārikārthaṃ svayameva viśadayatiupameyasyeti ।
pratyekamiti । utkarṣahetornikarṣahetorvānuktaudvau । samudāyānuktau caikaṃ ityanuktitrayamityāhatrividha iti । hetudvayoktisāhityādāhacaturvidhe apyasminniti ।
nivedanaṃ jñāpanam । śabdeneti । upamāyāḥ śrautītve ityarthaḥ । artheneti ।
upamāyā ārthotve ityarthaḥ । ākṣepeṇeti । upamāpratipādakānām ivādīnāṃ tulyādipadānāṃ cābhāve kalpanenetyarthaḥ । iti dvādaśavidhopīti ।
hetudvayoktyanuktitrayavaśāccaturvidhasya upamāyāḥ śabdārthākṣepavaśāttriguṇatvena dvādaśavidha ityarthaḥ । tad dvādaśakasya śleṣāśleṣayoḥ sambhavaṃ kārikoktādapiśabdād darśayatiśleṣe apīti । bhaṅgyā prakāreṇa । "akalaṅkaṃ mukhaṃ tasyā na kalaṅkī vidhuryathā" ।
akalaṅkamiti । kalaṅkī vidhuryathā tasyā mukhaṃ tathā na, kintu tatodhikam । yato akalaṅkamityarthaḥ । atropameyagatamakalaṅkatvamupamānagataṃ ca kalaṅkitvaṃ hetudvayamapyuktam, yathāśabdapratipādanācca śābdamaupamyam ।
atraiva "na kalaṅkividhūpamam" iti pāṭhe ārtham । "jayatīnduṃ kalaṅkinam" iti pāṭhe tvivavattulyādipadavirahādākṣiptam । atraivākalaṅkapadatyāge upameyatotkarṣakāraṇānuktiḥ । kalaṅkipadatyāge copamānagatanikarṣakāraṇānuktiḥ ।
dvayoranuktau dvayoranuktiḥ । tatraivānekaprakārasambhavaṃ darśayatiatraiveti । dvayoranuktiriti । "tasyā mukhaṃ na vidhuryathe'; tyevaṃ karaṇam ityarthaḥ ।
dvayorakalaṅkakalaṅkipadayordvayorhetvoḥ । "atigāḍhaguṇāyāśca nābjavadbhaṅgurā guṇāḥ" । guṇaḥ saundaryyādiḥ, sūtraṃ ca । atrevārthe vatiriti śābdamaupamyam ।
utkarṣanikarṣakāraṇayordvayorapyuktiḥ । guṇaśabdaḥ śliṣṭaḥ । śleṣe apyevaṃ rītyā dvādaśavidhānāhaatigāḍheti । atrevārtha iti ।
abjasyeveti ṣaṣṭhyantopāttatvāt । utkarṣeti । guṇagatagāḍhatvābhaṅgatve utkarṣanikarṣahetū । anye bhedāḥ pūrvavadūhyāḥ ।
anye bhedā iti । tatra hetudvayasya pratyekaṃ samudāyānupādāne śābdaupamye yathā"candramukhyāḥ kuraṅgākṣyā nābjavad bhaṅgurā guṇā'; ityutkarṣanimittānupādāne, "atigāḍhaguṇāyāśca tasyā nāmbujavad guṇā'; iti nikarṣahetvanupādāne, "indīvarapalāśākṣyāstasyā nāmbujavadruṇā'; ityubhayānupādāne । ākṣiptaupamye yathā"atigāḍhaguṇā bālā nābjatulyaskhaladguṇā'; ityubhayopādāne, "atigāḍhaguṇā bālā nābjatulyaguṇā kila'; iti nikarṣanimittānupādāne, "asau candramukhī bālā nābjatulayaguṇā kila'; iti ubhayānupādāne । ārthaupamye yathā"atigāḍhaguṇā bālā nābjatulyaskhaladguṇā'; ityubhayorupādāne, "atigāḍhaguṇa bālā nābjatulyaguṇa kila'; iti nikarṣanimittānupādāne, "asau candramukhī bālā nābjatulyaskhaladguṇā'; ityutkarṣahetvanupādāne, "asau candramukhī bālā nābjatulyaguṇā kila'; iti ubhayānupādāne ।
ākṣiptaupamye yathā"atigāḍhāguṇāstasyāḥ padmasya bhaṅgurā guṇā'; ityubhayopādāne, "paṅkajaṃ guṇavatsatyaṃ guṇāstasyāstu bhaṅgurā'; iti nikarṣahetvānupādāne, "paṅkajaṃ guṇavajjigye guṇavatyā tayā dhruvam'; iti ubhayānanupādāne । etāni copameyasyopamānādādhikya udāraṇāni । "kṣīṇaḥ kṣīṇo api śaśī bhūyo bhūyo abhivardhate satyam । virama prasīda sundari ! yauvanamanivarti yātaṃ tu" ।
atropameyabhūtayovanāsthairyasyādhikyam । tenātra "upamānādupameyasyādhikye viparyaye vā vyatirekaḥ" iti keṣāṃcillakṣaṇe "viparyaye vetipadamanarthakam" iti yatkecidāhuḥ । tanna vicārasaham । tathāhi-atrādhikanyūnatve sattvāsattve eva vivakṣite ।
sattvāsāttve, śobhanāśobhanatve । atra ca candrāpekṣayā yauvanasyāsattvaṃ sphuṭameva । astu vātrodāharaṇe yathākathaṃcidratiḥ । nyūnatva iti ।
upameyasyeti śeṣaḥ । kṣīṇaḥ kṣīṇa iti । māninīṃ prati kāmukasyoktiriyam । virameti mānāditi śeṣaḥ ।
yauvanaṃ tvityanvayaḥ । yātaṃ gatam । asthairyyasyādhikyamiti । tathā cāsthairyasyāpakarṣakahetutvena upameyasya nyūnatvaṃ candrasyaivādhikyamiti mayā vāyakhyāyate, tenātra yatkiñcidāhuḥ tanna vicārasaham ityāhatenātreti ।
kecitkāvyaprakāśakārāḥ । kimāhurityatrāhaupamānāditi । vyatirke ityanteyaṃ prācīnā kārikā । tallakṣaṇe "viparyaye veti'; padamanarthakamityāhuretyarthaḥ ।
sattvāsattve tatratyātatratye, yauvanasyātatratvamāhaatra candrāpekṣayeti । nanūddeśyārthasyādhikyameva vivakṣitaṃ prakṛte ca māninyāṃ yauvanāsthairyyaṃ pradarśayitumuddeśyaṃ tadādhikyaṃ copameyādhikyamevetyata āhaastu veti । "hanūmadādyairyaśasā mayā punadviṣāṃ hasairdūtapathaḥ sitīkṛtaḥ" । ityādiṣu kā gatiriti suṣṭhūktaṃ "nyūnatāthavā" iti ।
hanūmadādyairiti । nalasya devadūtabhūtasya dautyaphalāsiddhyā viṣādokteriyam । kā gatiriti । dūtapathasya yaśasā sītikarttṝṇāṃ hanumadādīnāmupamānānāmevādhikyāditi bhāvaḥ ।
idamupalakṣaṇam । "calāpāṅgāṃ dṛṣṭiṃ spṛśasi bahuśo vepathumatī rahasyākhyāyīva svanasi mṛdu karṇāntikacaraḥ । karaṃ vyādhunvatyāḥ pibasi ratisarvasvamadharaṃ vayaṃ tattvānveṣānmadhukara hatāstvaṃ khalu kṛtī" । ityabhijñāne "pādāhataṃ yadutthāya mūrddhānamadhirohati ।
svasthādevāpamāne api dehinastadvaraṃ rajaḥ" । iti māghe copamānabhūtatayā madhukararajasoḥ kṛtipadavarapadābhyāmevādhikyasyoktatvāt kāvyaprakāśasya matamatrānupādeyameva । hanūmadādyairityādi damayantī prati devadūtasya nalasya vacanam । dviṣāṃ hasairdūtatvaṃ parityajya svayaṃ nāyakatvapratigrahāditi bhāvaḥ ।
sahārthasya balādekaṃ yatra syādvācakaṃ dvayoḥ । sā sahoktirmūlabhūtātiśayoktiryadā bhavet । sahoktyalaṅkāramāhasahārthasyeti । vācakaṃ dvayoriti ।
ubhayatra svārthānvayabodhakamityarthaḥ । bhinnavibhaktikamapi padaṃ sāhārthasya balātsamānavibhaktikabhinnavibhaktikapadārthayorabhedena svārthānvayabodhakamityarthaḥ । sahārthasya sahaparyyāyaśabdasya । ekaṃ kriyā, guṇo vā ।
mūlabhūtā, bījabhūtā । atiśayoktirapyatrābhedādhyavasāyamūlā kāryakāraṇapaurvāparyaviparyayarūpā ca । abhedādhyavasāyamūlāpi śleṣabhittikānyathā ca । abhedādhyavasāyamūleti ।
naca bhedādhyavasāyasyaiva atiśayoktitvena sā kathaṃ tanmūleti vācyam, śabdasyaivādhyavasāyasyātiśayokticena tasyā vaktṛtadadhyavasāyamūlatvāt । bhittirāśrayaḥ sleṣāśritetyarthaḥ । "sahādharadalenāsyā yauvane rāgabhākpriyaḥ" । atra rāgapade śleṣaḥ ।
sahādhareti । atra tṛtīyāntapadārthe adharadale prathamāntapadārthe priye ca rāgavānitipadam abhedena svārthabodhakam; adharadalamapi rāgavaditi pratīteḥ । rāgapadārthayorabhedādhyāsarūpātiśayoktiśca mūlam । anyathāśleṣabhittikā ।
rāgo lauhityam, anurāgaśca । śleṣāṃ vdyarthatā । upamānopameyabhāvo atra vaivakṣikaḥ । dvayoḥ prakṛtvāt ।
prakṛtatvaṃ ca dvayoḥ prajñāviśeṣatvāt । atra tṛtīyāntanirdiṣṭasya guṇabhāvenopamānavivakṣā । kiñcātrodāharaṇe abhedādhyavasāyo api kāryyakāraṇaikakālīnatāsaṃpṛktaḥ adharadalasya rāgabhajanānantarameva priyasya ragadarśanāt; tenātrātiśayoktidvayamapyavāsthitaṃ, sambandhibhedād āśrayabhedād । yaduktaṃ rāghavānandaiḥ"eko api dharma āropamāśritya sahārthabalādanyadharmaṇyapi sambaddhaścettadā sahoktiriti, tadasaṅgatam ।
asyātiśayoktimūlatvasya tairapi svayamupagamāt । adhyavasāyamūlāyāmatiśayoktau pṛthagbījasyāropasyāsambhavaḥ । tadāhuścaṇḍīdāsaprabhṛtayaḥanigīrṇasya viṣayasyānyatādātmyapratītirāropaḥ । nigīrṇasya tvadhyavasāya iti ।
alaṅkārasarvasvakṛtā'rope rūpakādiradhyavasāye cotprekṣādireveti vivekaḥ kṛtaḥ । "saha kumudakadambaiḥ kālamullāsayantaḥ saha ghanatimiraughairdhairyamutsārayantaḥ । saha sarasijaṣaṇḍaiḥ svāntamāmīlayantaḥ pratidiśamamṛtāṃśoraṃśavaḥ sañcaranti" । idaṃ mama ।
atrollāsādīnāṃ saṃbandhibhedādeva bhedaḥ, na tu śliṣṭatayā । śleṣaṃ vinā tvāhasaha kumadeti । amṛtāṃśoraṃśavaḥ pratidiśaṃ sañcaranti । aṃśūnāṃ viśeṣaṇānyāhasaha kumudeti ।
kadambaḥ ṣaṇḍaḥ, samūhaḥ । āmīlayantaḥ saṅkocayantaḥ । svāntasya viṣayāntarād vyāvarttanameva saṅkocaḥ । atreti ।
bheda ityanantaramabhedasyādhyavasāya iti pūraṇīyam । tathā ca so adhyavasāyo natu śliṣṭatayetyanvayaḥ । "samameva narādhipena sā gurusaṃmohaviluptacetanā । agamat saha tailabindunā nanu dīpārciriva kṣitestalam" ।
kāryakāraṇapaurvāparyaviparyayarūpātiśayoktimūlikāmāhasamameveti । gurusammohaviluptacetanā sā indumatī narādhipena ajena samameva kṣitestalaṃ pṛṣṭham agamat । tanutailabindunā saha dīpārcirivetyarthaḥ । atra narādhipo api kṣitestalamagamaditi sahārthasya samaṃ padabalād bodhyam ।
indumatīpātaḥ kāraṇaṃ narādhipapātaḥ kāryyaṃ, tayoḥ samakālatvakathanarūpaḥ paurvāparyaviparyayaḥ । iyaṃ ca mālayāpi saṃbhavati । yathodāhṛte "saha kumudakadambaiḥ" ityādau । "lakṣmaṇena samaṃ rāmaḥ kānanaṃ gahanaṃ yayau" ।
ityādau cātiśayoktimūlābhāvānnāyamalaṅkāraḥ । vinoktiryadvinānyena nāsādhvanyadasādhu vā । nāsādhu aśobhanaṃ na bhavati । evaṃ ca yadyapi śobhanatva eva paryavasānaṃ tathāpyaśobhanatvābhāvamukhena śobhanavacanasyāyamabhiprāyo yatkasyacidvarṇanīyasyāśobhanatvaṃ tatparasannidhereva doṣaḥ ।
tasyā punaḥ svabhāvataḥ śobhanatvameveti । vinoktyalaṅkāramāhavinoktiriti । vyācaṣṭenāsādhviti । nañdvayamukhenokte bhāvārthaṃ vaktumāhaevaṃ ceti ।
parasannidhereva doṣa iti । parasannidheryo doṣastadevāśobhanatvamityarthaḥ । śobhana eva paryavasānam "abhāvasya tu yo abhāvo bhāva evāvaśiṣyate'; iti nyāyādityarthaḥ । "vinā jaladakālena candro nistandratāṃ gataḥ ।
vinā grīṣmoṣmaṇā mañjurvanarājirajāyata" । vinā jaladakāleneti । nistandratāṃ nirmalatām । atra jaladakālādeva candro malino grīṣmarttau ca vanarājiramañjuriti pratīteḥ ।
nistandratāṃ nirmalatām । atra candravanarājyoranirmalatvāmañjulatve jaladakālagrīṣmakālahetuke, nirmalatvamañjulatve punaḥ sahajadharmādityāśayaḥ । "anuyāntyā janātītaṃ kāntaṃ sādhu tvayā kṛtam । kā dinaśrīrvinārkeṇa kā niśā śaśinā vinā" ।
anuyāntyeti । sītāṃ prati anasūyāvākyamidam । janānītaṃ parijanarahitam । janātītaṃ lokāntikānnirjanasthānaṃ gatamiti yāvat ।
"nirarthakaṃ janma gataṃ nalinyā yayā na dṛṣṭaṃ tuhināṃśubimbam । utpattirindorapi niṣphalaiva dṛṣṭā vinidrā nalinī na yena" । vibhātā-vikasitā । atra parasparāvinoktibhaṅgyā cakatkārātiśayaḥ ।
vināśabdaprayogābhāve api vinārthavivakṣāyaṃ vinoktireveyam । evaṃ sahoktirapi sahaśabdaprayogābhāve api sahārthavivakṣāyāṃ bhavatīti bodhyam । vināśabdābhāve api tadarthaparyavasāne apyayamalaṅkāra ityāhanirarthakamiti । atreti ।
parasparādarśanādeva parasparavinoktibhaṅgilābha ityarthaḥ । evaṃ sahoktirapīti । tṛtīyāmātrabalādityarthaḥ । vināśabdābhāvādatra kathaṃ vinoktirityāśaṅkyāhavināśabdeti ।
sahaśabdābhāve sahārthavivakṣā, yathā "tato bhārgavaprauḍhāhaḍkṛtikandalena sahasā tadbhagnamaiśaṃ dhanu'riti । "vanaśriyaṃ vasantena jyotstrayā tuhinadyutim । kāntayā śūnyamālokya kasya ceto na dūyate" । ityatra na dūyata ityanenāsādhutvamuktaprāyamiti vinokireva ।
samāsoktiḥ samairyatra kāryaliṅgaviśeṣaṇaiḥ । vyavahārasamāropaḥ prastute anyasya vastunaḥ । samāsoktyalaṅkāramāhasamāsoktiriti । anyasya aprastutasya vastuno vyavahārasya arthād vyaṅgyasya prastute vastuni samāropa ityarthaḥ ।
tad vyañjanaṃ ca samaiḥ prastutāprastutasamānaiḥ kāryaliṅgaviśeṣaṇairityarthaḥ । samāsoktiriti । samaistulyairvyavahārasya kṛtasya na tu rūpakavat svātmanaḥ । anyasyāprastutasya ।
atra samena kāryeṇa prastute aprastutavyavahārasamāropaḥ । "vyādhūya yadvasanamambujalocanāyā vakṣojayoḥ kanakakumbhavilāsabhājoḥ । āliṅgasi prasabhamaṅgamaśeṣamasyā dhanyastvameva malayācalagandhavāha !" । atra gandhavāhe haṭhakāmukavyavahārasamāropaḥ ।
vyādhūyeti । vakṣojayorvasanaṃ vyādhūya dūrīkṛtyetyarthaḥ । atrāliṅganaṃ kāryam । sambodhyatvena malayānilaḥ prakṛtaḥ ।
yathā vā mama"ullāsya lāsyanilayaṃ vipuloruyugmaṃ protkṣipya bāhulatikāmatikāntagātryaḥ । yaṃ sābhilāṣamanasaḥ pramadā bhajante puṇyātmane śiśirapāvana te namo astu । "atra nāyikāvyavahārāropabhajanaṃ kāryyaṃ sambodhyatvena pāvanaḥ prakṛtaḥ । vyādhūyetyatra gandhavāhe haṭhakāmukavyavahārasamārope liṅgasāmyasyāpi prayojakatve vasanavyādhūnanādikāryasāmyaprādhānyādanyodāharaṇam ।
evamanyeṣvapi samāsoktyudāharaṇeṣu । kāryyaliṅgaviśeṣaṇānāṃ kvacid dvayoḥ kvacitttrayāṇāṃ vā samāveśe api bodhyam । "asamāptajigīṣasya strīcintā kā manasvinaḥ । anākramya jagatkṛtsnaṃ no sandhyāṃ bhajate raviḥ" ।
atra puṃstrīliṅgamātreṇa ravisandhyayornāyakanāyikāvyavahāraḥ । asamāpteti । spaṣṭārthaḥ । parārddhe dṛṣṭāntaḥ ।
sandhyāṃ sāyaṃsandhyām । nāyakavyavahāra ityatraikaśeṣaḥ । yadyapyatra jigīṣureva prakṛtatayopameyabhūto raviraprakṛtaḥ, tathāpi vyaṅgyanāyikāpekṣayā vācyo ravirāpekṣikaḥ prakṛtaḥ । viśeṣaṇasāmyaṃ tu śliṣṭatayā, sādhāraṇyena, aupamyagarbhatvena ca tridhā ।
śliṣṭatayeti । śliṣṭaśabdasyaivobhayaviśeṣaṇatvena ityarthaḥ । sādhāraṇyeneti । ārthorūpaviśeṣaṇasyobhayasādhāraṇyenetyarthaḥ ।
aupamyagarbhatvamaupamyapratītyanantaramapyaprastutatvavyavahārāropaḥ । tasya ca tridhātvaṃ vakṣyate । puṃstrīliṅgatvamātreṇeti । prādhānyato hetubhūtenetyarthaḥ ।
śleṣṭatayā vdyarthatayā । sādhāraṇyena sambandhabhedabhinaikadharmavattvena । "vikasitamukhīṃ rāgāsaṅgādralattimirāvṛtiṃ dinakarakaraspṛṣṭāmaindrīṃ nirīkṣya diśaṃ puraḥ । jaraṭhalavalīpāṇḍucchāyo bhṛśaṃ kaluṣāntaraḥ śrayati haritaṃ hanta ! prācetasīṃ tuhinadyutiḥ" ।
atra mukharāgādiśabdānāṃ śliṣṭatā । vikasitamukhīmiti । prabhātavarṇanamidam । hanta khede ।
aindrīṃ diśaṃ dinakarakaraspṛṣṭāṃ puraḥ sammukhe nirīkṣya jaraṭhasya kaṭhinasya lavalīphalasyeva pāṇḍucchāyaḥ san tuhinadyutiḥ kaluṣāntaraḥ kalaṅkamalināntaraḥ prāyetasīṃ pratīcīṃ haritaṃ śrayati । lavalīphalasya paktatve sati kāṭhinyaṃ pāṇḍuratvaṃ ca । śaśinaḥ pāṇḍuratvadarśanāt । aindrīṃ kīdṛśīṃ vikasitamukhīṃ, prāptaprakāśasammukhīm ।
rāgāsaṅgāt, kiraṇaraktimāhasaṅgād galattimirarūpāvaraṇām । hantetyanena khedaprakāśanam । svākrāntāṃ diśaṃ virodhinā'krāntāṃ dṛṣṭvā duḥ khena pāṇḍuraḥsan digantaramāśrayatīti vākyārthabhiprāyaḥ । aprastutasya vyañjanayā ravicandrayoraindrīprācetasīdiśoścāropaḥ ।
tathā hisvanāyikāṃ smeramukhīm anurāgeṇa galitāṅgāvaraṇāṃ kareṇa spṛśantaṃ paranāyakaṃ dṛṣṭvā duḥ khāt pāṇḍuracchāyo nāyakastāṃ tyaktvā nāyikāntaramāśrayatītyevaṃ vyavahārasya prācīravyoḥ pratīcīcandrayoścāropaḥ । tatra ca sammukhamukhobhayāśliṣṭamukhapadarāgakarapadānāṃ śliṣṭatetyāha atra mukheti । vikasiteti । mukhamārambho vadanaṃ ca ।
rāgo lauhityamāsaktiśca । karaḥ kiraṇo hastaśca । śliṣṭatetyayamāśayaḥ śleṣāccātiśayoktiprayojane nāyakavyavahāre bījam । atraiva hi "timirāvṛtim" ityatra "timirāśukam" iti pāṭhe etadeśasya rūpaṇe api samāsoktireva, na tvekadeśavivarti rūpakam, tatra hi timirāṃśukayo rūpyarūpakabhāvo dvayorāvarakatvena sphuṭasādṛśyatayā parasācivyamanapekṣyāpi svamātraviśrānta iti na samāsoktibuddhiṃ vyāhantumīśaḥ ।
sphuṭasādṛśyatayā mukhacandrayorivetyarthaḥ । parasācivyaṃ, parasya śabdārthasya vā ropaṇasya sācivyaṃ sāhāyyam । svamātre natu śabdānyāpekṣī । yatra tu rūpyarūpakayoḥ sādṛśyamasphuṭaṃ tatraikadeśāntararūpaṇaṃ vinā tadasaṅgataṃ syādityaśābdamapyekadeśāntararūpaṇamārthamapekṣata eveti tatraikadeśavivartirūpakameva ।
na tvekadeśavivarttirūpakamiti । aindrīpradhānanāyikānirūpaṇaṃ vyaṅgyam । taddharmarūpasyāṃśukarūpasyaikadeśasya timirarūpasya vācyatvena vācyatvena tatprasaktirbodhyā । tadbhāve hetumāhaatra hīti ।
rūpakāntarasyā'kṣepe eva yatra vācyo rūpyarūpakabhāvo, na tu svasya sphuṭasādṛśyāttatraiva vācyarūpakāntarasya ākṣepatvena ekadeśavivarttirūpakam । tadudāharaṇaṃ ca "jassa raṇante" iti darśayiṣyate । prakṛte tu aṃśukatimirayoḥ sphuṭasādṛśyādārtharūpakanirapekṣaḥ svato rūpyarūpakābhāva ityato naikadeśavivarttitetyarthaḥ । svamātraviśrāntaḥ svatantraḥ ।
ekadeśavivarttino viṣayaṃ darśayati । aśābdamityasya vivaraṇasya vyaṅgyamityarthaḥ । "jassa raṇanteurae kare kuṇantassa maṇḍalaggalaaṃ । ragasaṃmuhī vi sahasā parammuhī hoi riuseṇā" ।
atra raṇāntaḥ purayoḥ sādṛśyamasphuṭameva । jassa raṇante iti । "yasya raṇāntaḥ pure kare kurvato maṇḍalāgralatām । rasasammukhyapi sahasā parāṅmukhī bhavati ripusenā" ।
iti saṃ dṛ । maṇḍalāgralatāṃ khaḍgalatām । raso yuddharasa eva । vyaṅgyapratināyikāpakṣe śṛṅgārarasaḥ ।
bhītyaḥ parāṅmukhī, tayaiva lajjayā parāṅmukhatā mukhasya parāśrayatvena । raṇa eva antaḥ puraṃ tatra strīliṅgaśabdārthatvena maṇḍalāgralatayā rūpyamāṇanāyikāvyañjanāt । svakarekurvato rājño api nāyakatvaṃ vyaṅgyam । tadbhraṣṭāyāṃ ripusenāyāmapi strīliṅgaśabdārthatvena rūpyamāṇa pratināyikā vyaṅgyā atra raṇe antaḥpurarūpaṇamekadeśavivartti ।
tarhi kaḥ punarekadeśavivarttirūpakasya viṣaya ityāśaṅkyāhatatra tviti । "jassa raṇantaura'; ityādau raṇāntaḥ purādikayo rūpyarūpakayorekadeśāntararūpaṇaṃ maṇḍalāgralatādiṣu rājanāyikātvādyāropaṃ vināsphuṭameva । jasseti । "yasya raṇāntaḥ pure kare kurvato maṇḍalāgralatām ।
rasasammukhyapi sahasā parāṅmukhī bhavati ripusenā" । rasā utsāho anurāgaśca । kvacicca yatra sphuṭasādṛśyānāmapi bahūnāṃ rūpaṇaṃ śābdamekadeśasya cārthaṃ tatraikadeśavivarti rūpakameva । nanvevamasphuṭasādṛśyasattva eva ekadeśavivarttitvaṃ, tatkatham "lāvaṇyamadhubhiḥ pūrṇamāsyamasyā vikasvaram ।
lokalocanarolambakadambaiḥ kairna pīyate । "ityekadeśavivarttyudāharaṇaṃ dattam । tatra lāvaṇyamadhuno mādhuryasya upādeyatvaparyyavasannasya sādṛśyasya locanabhramarayośca cāñcalyarūpasādṛśyasya sphuṭatvādityata āhayatreti । kvacillāvaṇyamadhubhiḥ pūrṇāmityādau ।
karamudayamahīdhara ityādau । rūpakapratīter vyāpitayā samāsoktipratītitirodhāyakatvāt । nanu sphuṭasādṛśyādīnāṃ vahutve ekadeśavivarttitvamityatra kā yuktirityatra āharūpakapratīteriti । vyāpitayā bahutvena tasyāśca bahutvavaśāt prathamotpannatvo samāsoktivirodhakatvam ।
vyapitayānekapadāśrayatvāditi bhāvaḥ । sukhasañcāratayānāyāsavihārāspadatvena svato maṇḍalāgralatādīnāṃ nāyikātvādyāropamanapekṣya । satyamuktam; astyeva kiṃtu vākyārthaparyālocanasāpekṣam, na khalu nirapekṣam, mukhacandrādermanoharatvādivadraṇāntaḥ- purayoḥ svataḥ sukhasañcāratvābhāvāt । raṇāntaḥ purayorapi sphuṭasādṛśyātvamākhaṅkatenanvastīti ।
vākyārthaparyyālocanasāpekṣamiti । nṛpadarśanād ripusenāparāṅmukhatvaṃ pratyarthatātparyyālocanena rājñaḥ śūratvasya tato raṇe abhītatvasya ca lābhena tata eva sukhasañcāralābha ityarthaḥ । raṇāntaḥ purayoḥ svataḥ sukhasañcārālābhāditi । nahi mukhacandrayormanoharatvamiva rājño raṇe bhītatvabuddhiṃ vinā pratyakṣādinā sukhasañcāratvaṃ gamyamiti bhāvaḥ ।
atra raṇāntaḥ purayoriti sañcārālābhādityatra sañcāratvābhāvāditi kvacit prāmādika eva pāṭhaḥ । "nisargasaurabhodbhrāntabhṛṅgasaṃgītaśālinī । udite vāsarādhīśe smerājani sarojinī" । nisargeti ।
atrāprastutanāyikā vyaṅgyā । tatpakṣe ca nisargasiddhamukhasaurabheṇodbhrānto bhṛṅgo yasyāstādṛśī cāsau saṅgītaśālinī ceti samāsaḥ । evaṃ vāsaraṃ dinameva । vāsaraṃ gṛhaṃ tadadhīśe gṛhapatau udite ityarthaḥ ।
atra darśitarītyā nisargeti viśeṣaṇānnāyikā'patati । smerā īṣaddhāsavatī । atra nisargetyādiviśeṣaṇasāmyātsarojinyāṃ nāyikāvyavahārapratītau strīmātragāminaḥ smeratvadharmasya samāropaḥ kāraṇam । strīmātragāminaḥ sarojinyāmupacārādeva pravṛtteḥ, kāraṇaṃ pradhānam, itareṣāṃ tu tacchaktisāhāyyameva ।
tena vinā viśeṣaṇasāmyamātreṇa nāyikāvyavahārapratīterasambhavāt । prākaraṇikaravikamalinīvṛttāntamātrapratyāyakatvenāpi tadupapatterityatastatpratyāyakatvaniyataṃ smeraviśeṣaṇameveti vaktumāhaatra nisargetyādīti । strīmātreti; mātrapadāt sarojinīvyavacchedaḥ । tathā sarojinyāḥ, puṣpavikāśasmeratvasyāropavaśāttasyāḥ sādhāraṇadharmatvaṃ tādṛśāropaśca nāyikāvyavahārapratīterheturityarthaḥ ।
viśeṣaṇasāmyamātreṇeti । nisargetyādiviśeṣaṇasāmyamātreṇetyarthaḥ । asambhavāditi । ravikamalinīvṛttāntenaiva tadupapatterityarthaḥ ।
aupamyagarbhatvaṃ punastridhā sambhavati, upamārūpasaṅkaragarbhatvāt । upamārūpaketi । upamāgarbhatve rūpakagarbhatve upamārūpakayoḥ sandehasaṅkaragarbhatve cetyarthaḥ । garbhatvaṃ ca tajjñānapūrvakatvam ।
"adantaprabhāpuṣpacitā pāṇipallavaśobhinī । keśapāśālivṛndena suveṣā hariṇekṣaṇā" । atra suveṣatvavaśātprathamaṃ dantaprabhāḥ puṣpāṇīvetyupamāgarbhatvena samāsaḥ । anantaraṃ ca dantaprabhāsadṛśaiḥ puṣpaiścitetyādisamāsāntarāśrayeṇa samānaviśeṣaṇamahātmyāddhariṇekṣaṇāyāṃ latāvyavahārapratītiḥ ।
tadantaprabheti । atra dantaprabhāḥ puṣpāṇīva ityādirītyā sarvatra puruṣavyāghrāditvādupamāsamāsaḥ । naca dantaprabhaiva puṣpamityādirītyā rūpakameveti vācyam । rūpakasya bādhakadvayasattvāt ।
tathā hi"upamitaṃ vyāghrādibhiḥ sāmānyāprayoge" iti pāṇinyanuśāsanenasādhāraṇadharmāprayoge rūpakasamāsabādhād upamāsamāsasyaiva vyavasthāpanādityekaṃ bādhakam । dvitīyaṃ granthakṛdeva āhaatra suveṣatvavaśāditi । ayaṃ bhāvaḥ । veṣāstadāropitadharmāḥ ।
kaṭakakuṇḍalasindūrādīnāṃ dantaprabhādīnāṃ ca nāyikādharmavṛttidharmatvenāropitatvāt । kaṭakakuṇḍalasindūrādīnāṃ dantaprabhādīnāṃ ca nāyikādharmavṛttidharmatvenāropitatvāt । puṣpādibhinnaiḥ taiḥ suveṣapratītirna ghaṭate ityataḥ prathamaṃ dantaprabhādiviśeṣyake vyāghrādisamāsa evetyāhaupamāgarbhatveneti । nanu tathāpi saivānupapattiḥ, svīyadharmaiḥ suveṣatvāsambhavādityata āhaanantaraṃ ceti ।
ayamarthaḥsakṛduccaritaiḥ śabdairasakṛcchaktilakṣaṇābhyāṃ bodhāsambhavāddarśito ayaṃ puṣpādiviśeṣyaka upamāsamāsārtho vyaṅgya eva । tātparyavaśācchaktyā vākyabodhakatvaṃ vā । suveṣatvopapattikatvaṃ ca samāsadvayatātparyagrāhakaṃ tena ca suveṣatvepapattau upapattimāhasamānaviśeṣaṇamāhātmyāditi । samāsadvayaghaṭitatvenobhayaviśeṣaṇāt sāmyam ।
ekaikasamāsena ekaikaviśeṣaṇamiti bhāvaḥ । latāvyavahārastadvallāsyādiḥ । suveṣatvavaśāt suveṣeti padasāmarthyāt । taddhi nāyikāyāṃ mukhyaṃ natu latāyāmiti nāyikādharmiṇāmeva dantaprabhādīnāmupameyaprayojakaṃ, natu hariṇekṣaṇapadopādānaṃ, prastutetarapadāpekṣayaiva samāsapravṛttervyavasthānāt ।
anyathā dāse kṛtāgasītyādāvapi prācīnaprasiddhe api rūpakasamāsaviṣaye upāttanāyikānuguṇyena pulakāṅkurakaṇṭakāgrairityatra upamāsamāsa eva syāt । samāsāntareṇa sāmagrīvaśādāmarṣitena । "lāvaṇyamadhubhiḥ pūrṇam-" ityādi । lāvaṇyamadhvitinaca ekadeśavivarttirūpakodāharaṇameva prāguktam, kathamatra samāsoktiriti vācyam ।
sāmpradāyikamate ekadeśavivarttirūpakasthale sarvatra vyaṅgyarūpyāṃśe samāsoktitvasvīkārāt, yatra viśeṣe tu na svīkāra ityagre vyaktirbhaviṣyati । atra sāmānyadharmāprayoge api nopamāsamāsaḥ । madhutulyalāvaṇyasya pānāsambhavāt । rūpakatve tu madhunaḥ sambhavatyeva pānam ।
āsyasyaivātra pānamuktaṃ tasya cobhayathāpi pānāsambhava iti na vācyam, "saviśeṣaṇau vidhiniṣedhau viśeṣaṇamupasaṅkrāmataḥ sati viśeṣye bodhe'; iti nyāyānmadhunyeva cānvayāt । saṅkaragarbhatve yathā-"dantaprabhāpuṣpa-" ityādi । "suveṣā" ityatra "parītā" iti pāṭhe hyupamārūpakasādhakābhāvātsaṅkarasamāśrayaṇam । samāsāntaraṃ pūrvavat ।
samāsāntaramahimnā latāpratītiḥ । parīteti pāṭhe iti । suveṣatvasya nijadharmeṇāsambhavāttatsattve kramaśaḥ samāsadvayenaivopapattirdarśitetyatastatra na rūpakopamāyāḥ sandehasaṅkaraḥ । parīteti pāṭhe tu parītatvaṃ vyāptiḥ puṣpairlāvaṇyaiḥ sambhavatītyatra samāsadvayenopamārūpakayorbhavatyeva sandeha iti bhāvaḥ ।
naca sāmānyadharmāprayogavaśādupamā rūpakaṃ bādhata iti vācyam । rūpakasya sambhave tathā rūpakābādhāt । suveṣatvavaśādrūpakabādhādeva tathā tadbādhasya prāg darśitatvāt । sandehasaṅkaraṃ grāhayatiatra hīti ।
samāsāntaramiti । vinigamakābhovenobhayasamāsāntaraṃ pūrvavallatāpratītirityanvayaḥ । tatra hetumāhasamāsāntaramahimneti । samāsāntaramatra rūpakasamāsaḥ ।
tadvattve lāvaṇyamadhubhiḥ pūrṇamityekadeśavivarttirūpakodāharaṇe api samāsoktitvamidaṃ darśitaṃ sāmpradāyikamatānusāreṇaiva । sādhakābhāvāditi । parītatvasya hariṇekṣaṇāyāṃ latāyāṃ ca sādhāraṇyenaiva pravṛtteḥ । saṅkarasamāśrayeṇeti ।
saṅkaro atra upamārūpakasandehasaṅkaraḥ । tadāśrayeṇa samāso nirddhāritākāraḥ । pūrvaṃ dantaprabhāsadṛśaiḥ puṣpaiścitetyuktaprakāraḥ । latāpratītirityatra latāpadaṃ bhāvapradhānam ।
eṣu ca yaṣāṃ mate upamāsaṅkarayorekadeśavivartitā nāsti tanmate ādyatṛtīyayoḥ samāsoktiḥ । dvitīyastu prakāra ekadeśavirviṃtarūpakaviṣaya eva । kecittvatraikadeśavivārttirūpake samāsoktiṃ na manyante, kintūpamātatsaṅkaragarbhatva eva tāṃ manyante । tatra prathamaṃ rūpakasamāsabādhasyādarśitatvātteṣāṃ mataṃ darśayatieṣu ceti ।
ādyaṃ dantaprabhetyādikam । tṛtīyaṃ parītatvapāṭhaviśiṣṭam । tadevaṃ dvitīyo lāvaṇyamadhubhairityādyukto rūpakaviṣaya eva na samāsoktiviṣayaḥ । vyaṅgyarūpakaṃ mukhasya padmatvaṃ taddharmalāvaṇyādau madhvādirūpakaṃ vācyamityekadeśavivarttisuveṣatvaviśeṣaṇavati dantaprabhetyādau ।
paryālocane tvādye prakāre evadeśavivartinyupamaivāṅgīkartumucitā । paryālocane tu na samāsoktirnāpyekadeśavivarttirūpakaṃ kintvekadeśavivarttyupamaiva iti svamataṃ granthakṛdāhaparyālocane tviti । samāse luptevakārāllāvaṇyādau madhvādyupamā vācyā । nāyikāyāṃ tūpamā vyaṅgyā ityekadeśavivarttinī upamaivetyevakārātsamāsoktivyavacchedaḥ ।
tadvyavacchedastu tatparyālocanādityāhaparyālocane tviti । viśeṣaṇasāmye yatsamāsoktirityuktaṃ tatra viśeṣaṇasya sādhāraṇatvaṃ śliṣṭatvaṃ ceti । dvaividhyamevocitam । aupamyagarbhatvarūpastṛtīyaprakāro nocitaḥ ।
tatra dantaprabhāpuṣpamivetyupamāsamāsabodhe hariṇekṣaṇā late veti bodhasya samāsadvayakusṛṣṭikalpanaṃ vinaivopapattirityevaṃ paryālocanā । evaṃ cādyaprakārarītestṛtīyaprakāre api sambhavāttatrāpyekadeśavivartyupamaivetyatra upamāgarbhāviśeṣaṇikā samāsoktirnāstyevetyabhiprāyaḥ । ādye prakāre ityupalakṣaṇameva । iha caupamyagarbhasyaivaṃ traividhyasambhave api dvitīyodāharaṇam ekadeśavivarttirūpakaviṣaya eveti na pūrvottaravirodha ityāhaeṣu ceti ।
ādyaṃ dantaprabhāityādi padyam । tṛtīyaṃ tadeva suveṣā ityatra parītapāṭhayuktam । dvitīyo lāvaṇyamadhubhiḥ pūrṇamityādipadyavasthitaḥ । naca prathamatṛtīyayorapi samāsoktirityāhaparyālocane tviti ।
paryālocane tattvato vivecane ucitā hariṇekṣaṇa lateveti pratīteḥ । anyatheti । samāsadvayakalpanā kusṛṣṭyaiva aupamyagarbhasthale samāsoktyaṅgīkāre ityarthaḥ । yatra samāsadvayakalpanā kusṛṣṭyasambhavastatra kathaṃ samāsoktirityatrāha ।
"aindraṃ dhanuḥ pāṇḍupayodhareṇa śaraddadhānārdranakhakṣatābham । pramodayantī sakalaṅkaminduṃ tāpaṃ raverabhyadhikaṃ cakāra" । aindraṃ dhanuriti । pāṇḍunā payodhareṇa aupamyenārdranakhakṣatābham aindraṃ dhanuḥ dadhānā sakalaṅkaminduṃ prasādayantī prasannaṃ nirmalaṃ kurvatī śaradraveratyadhikaṃ tāpaṃ tatānetyarthaḥ ।
śaradi meghasya pāṇḍutvādindoḥ nirmalatvānmeghāvaraṇābhāvena ravestāpādhikyācca । atra pāṇḍupayodhareṇa gaurastanenārdranakhakṣataṃ dadhānāyāḥ paranāyikāyā gantṛtvena kalaṅkinamupanāyakamanunayantyāstatpradarśanena patyustāpādhikyaṃ janayantyāśca nāyikāyāḥ samāsoktyā pratītiḥ tadvyavahārasya ca śaradi pratītiḥ । aindramiti । payodharo meghaḥ stanaśca ।
prasādanaṃ nirmalīkaraṇaṃ, paritoṣaṇaṃ ca । kalaṅko lakṣma, kulādidoṣaśca । tāpaḥ ātapo manojvaraśca । śarado nāyikātvapratītirityuktam ।
tadviśeṣaṇasyaiva vicāradaśārūḍhatvāt । raviśaśinorṭāyakapratināyakatve saiva mukhyaṃ padaṃ nidānam । sakalaṅkatāpaśabdayo raviśaśinormukhyayorvarṇanāt nāyakaviṣayāniyatatvāt । upamānatvamābhāśabdabodhyam ।
vastuparyālocanayā tadvicāreṇa saccāraṇīyam । dhanurābhamiti pratyanudayaprasaṅgaditi bhāvaḥ । ityatra kathaṃ śaradi nāyikāvyavahārapratītiḥ, nāyikāpayodhareṇārdranakhakṣatābhaśakracāpadhāraṇāsambhavāt । upamāgarbhasamāsoktyaṅgīkāre tadrarbhatve ca samāsadvayaniyame sā kathaṃ syādityarthaḥ ।
ārdranakhakṣatābhamityatropamābodhakasyābhāpadasya saktve rūpakāsambhavād upamāsamāse ca aindre dhanuṣi ārdranakhakṣatatulyatvāprāptau nāyikāyāṃ ca viśeṣaṇābhāvena tadviśeṣaṇasya śarannāyikobhayadharmatvābhāvena kathaṃ viśeṣaṇasāmyaṃ kathaṃ tasyaivopamyagarbhātvaṃ kathaṃ vā samāsagarbhadvayakalpanamiti manasikṛtyāha nāyikāpayodhareṇeti । tathā ca upamāgarbhasamāsoktirnāstyeva । kintvatra payodharasya prasādayantīti padasya sakalaṅkapadasya tāpapadasya ca śliṣṭaviśeṣaṇikā samāsoktireveyam । naupamyagarbhaviśeṣaṇikā ityuktamanena ।
nanu "ārdranakhakṣatābham" ityatra sthitamapyupamānatvaṃ vastuparyālocanayā aindre dhanuṣi sañcāraṇīyam । nanu ārdranakhakṣatābhamityatrārdranakhakṣatamupamānam । aindraṃ dhanuścopameyam । dhāraṇānvayaścopameva eva bodhitastenāsambhavo darśitaḥ ।
manasā tu ārdranakhakṣatasyopamānatvaṃ dhanuṣi bodhyam । kṣate tu tadupameyatvaṃ bodhyam । tathā ca tatkṣatadhāraṇaṃ stanasya sambhavatyeva ityata upamāgarbhasamāsoktirevātrāpīti kathamupamāgarbhasamāsoktivilopa ityāśaṅkatenanviti । sthitamapi iti ।
nakhakṣate sthitamapītyarthaḥ । idamupalakṣaṇam । dhanuṣi sthitamupameyatvamapi nakhakṣate sañcāraṇīyamityāpi bodhyam । tatsañcārasyaiva prakṛtastanadharaṇopayogitvāt ।
paryālocanayeti । payodharādipadaśleṣāttādṛśārthaparyālocanayetyarthaḥ । yathā"dadhnā juhoti" ityādau havanasyānyathāsiddherdadhni sañcāryate vidhiḥ । evañcendracāpābhamārdranakhakṣataṃ dadhāneti pratītirbhaviṣyatīti cet ? na, evaṃvidhanirvāhe kaṣṭasṛṣṭikalpanādekadeśavivartyupamāṅgīkārasyaiva jyāyastvāt ।
śabdenaikatra bodhitārthasyānyatra sañcāre dṛṣṭāntamāhayathā dadhneti । ākyātena havanasyeva prakṛtastanadhāraṇopayogitvād bodhyate । havanasya tu "haviṣā juhoti'; iti vākyarūpād anyataḥ siddheḥ siddhasya ca vidheyatvāsambhavaparyālocanayā tadeva vidheyatvaṃ yattvasiddham । ato dadhni sañcāryate ityarthaḥ ।
dadhno homakaraṇatvasyānyataḥ prāptyabhāvāt । tathā caivaṃ rītyā dhanurupameyanakhakṣatadhāraṇaṃ payodhare sambhavati, ityupamāgarbhasamāsoktirastyeva । kathaṃ tadvilopa ityāhaevaṃvidhanirvāhe iti । evaṃvidhayā nirvāha ityarthaḥ ।
ekadeśavivartyupamāṅgīkārasyaiveti । upamāgarbhasamāsoktirnāstyeveti bhāvaḥ । śabdaśaktyarpitalabhyasyārthasya paryālocanāyāmanyathābhāve dṛṣṭāntamāhayatheti । vidhiḥ karttavyatopadeśaḥ ।
atra hi hotavyamityarthe juhotinā yadyapi homavidhānopadeśaḥ pratīyate tathāpi vākyāntaralabhye tasmin "aprāpte hi śāstramarthavadi" ti nayena piṣṭapeṣaṇavadupadeśavaiyarthyādatrānukta eva dadhnaḥ karaṇatvāṃśe paryavasyatyupadeśaḥ । prakṛtodāhaṇe sañcāraṇaśarīram darśayati-pratītiḥ hi paryālocanotpannā । evaṃvidheti । ayamarthaḥ ।
samanantaroktaprakāreṇa dadhno havanavidhisañcāraṇavad indradhanuṣi caupamyasañcāraṇamayuktam । śabdānāṃ hi pradhānakriyānivarttakasvakriyābhisambandhāt sādhyāyamānatā nyāyasiddhā, tena dadhni vidhisañcaraṇam । ārdranakhakṣatābhamityatrārdranakhakṣatasambandhād ābhāśabdasyārthasya aupamyasya ca tatparityāgena sambaddhe indradhanuṣi sañcāraṇe dṛṣṭāntadārṣṭāntikayorvaiṣamyamityanirvāhāt; yathā kathañcinnarvāhe vā na svārasikīti kaṣṭā yā sañcāraṇasṛṣṭiḥ tasyāḥ kalpanādasyotpādānād jyāyastvādanāyasasiddhatvena । aindraṃ dhanurityādau arthāpattiḥ ।
aindraṃ dhanurityādau mukhyatayā varttamānasya upamāmātre viśeṣeṇa samāsoktyuddīpakasya prasādanakriyādeḥ sadbhāvaḥ; tasyānubhāvāt । astu vātra yathākathañcitsamāsoktiḥ । "netrairivotpalaiḥ padmaiḥ-" ityādau cānyagatyasambhavāt । nanu prācīnoktatvātkaṣṭasṛṣṭikalpanāpi kāryyā ।
ekadeśavivartyupamā tu prācīnairanuktāpyudāharaṇe adṛṣṭā nāṅgīkarttavyetyata udāharaṇe dṛṣṭatvaṃ darśayitumāhaastu veti । "netrorivotpalai" rityādau । netraurivotpalaiḥ padmairmukhairiva saraḥ śriyaḥ । pade pade vibhānti sma cakravākaiḥ stanairiva ।
ityatra ekadeśavivartyupamodāharaṇe kaṣṭasṛṣṭirūpagatyantarābhāvādityarthaḥ । etadanantaraṃ ca upamāgarbhasamāsoktyasambhavāt । ekadeśavivartyupamaiveti śeṣaḥ pūraṇīyaḥ । na cātrāpyutpalairiva netrairityupamānopameyabhāvavaiparītyaṃ sañcāryyatāṃ kathaṃ gatyantarabhāva iti vācyam ।
tadā saraḥ śrīṣu netrādibodhāt saraḥ śriya iva nāyikā iti paryavasāne prakrāntasaraḥ śrīvarṇanābhāvāpatteḥ । kiṃ copamāyāṃ vyavahārapratīterabhāvātkathaṃ tadupajīvikāyāḥ samāsokteḥ praveśaḥ । nanvevaṃ "dantaprabhe" tyatra upamāgarbhasamāsoktirnetrairivotpalairityatraikadeśavivartyupamā iti kathamupamāgarbhasamāsoktivilopa ityata āhakiñceti । pratyuta "netrairivotpalai" rityupamāsādhakasadbhāvāt ।
yatpunaruktaṃ rāghavānandaiḥ saraḥ śrīniṣṭhaṃ liṅgasāmyaṃ samāsoktiprayojakamiti; tadasat vyavahārapratītisādhakābhāvāt । liṅgasāmyamātreṇa samāsoktipratītau "dṛśyate sakhi ! śītāṃśuḥ" ityādāvapyatiprasaṅgāt । kintu prastutamapekṣyaiva samāsoktiḥ kriyate iti svayamanantaramevoktam । tatkathaṃ yuṣmanmate api liṅgasāmye samāsoktipratītiriti cet ।
samanakāryaliṅgaviśeṣaṇānāṃ lakṣyeṣu dvayoḥ trayāṇaāṃ vā sadbhāve prādhānyena vyavahāra iti । yaccoktaṃ tairapi "netrairivotpalai" rityādāvutprekṣāpi । tadatyantamanucitam । hetvabhāve adhyavasānasyānanutthānāt ।
kiñcaivaṃ "mukhena kamaleneva vibhāti hariṇekṣaṇā"ityādāvapi hariṇekṣaṇāyāṃ nalinīvyavahārasamāropeṇa samāsoktyutprekṣayoḥ samaveśaḥ syāt । etatsarvaṃ garbhokṛtya prācīnācāryyasammatiṃ darśayatiyadāhuriti । "vyavahāro athavā tattvamaupamye yatpratīyate । tannaupamyaṃ samāsoktirekadeśopamā sphuṭā" ।
vyavahāro athaveti । aindraṃ dhanurityādau upamānopameyabhāvavaiparītyasañcāraṇokteḥ kaṣṭasṛṣṭikakalpanārūpaṃ dūṣaṇamuktvā aupamyagarbhasamāsoktyaṅgīkāre dūṣaṇāntaraṃ dadata itīyaṃ kārikā । ato dūṣaṇaāntaratvabodhakamathaveti । yad yasmāt kāvyaliṅgādisāmyahetukasamāsoktau yathāvyavahārasamāropaḥ pratīyate tadvadaupamyagarbhatvamamuṣmānna pratīyate ।
tattasmānnaupamyasamāsoktiraṅgīkāryyoti śeṣaḥ । kintu tādṛśe sthale ekadeśopamā ekadeśavivartyupamaiva sphuṭetyarthaḥ । tathā caupamyagarbhā samāsoktarnāstyevetyuktam । yadyasmād vyavahāraḥ samāsoktivattattvaṃ rūpakavad aupamyena pratīyate ।
tadaupamyagarbhakasamāsoktirna । ata evālaṅkārasarvasvakṛtāpyuktam । netrairivotpalairityādau saraḥ śriyā nāyikātvapratītirna samāsoktyā viśeṣaṇasāmyābhāvāt । tasmānnāyikātra upamānatvena pratīyate, natu saraḥ śrīdharmatvena nāyikātvapratītiriti ।
ekadeśavivartinyupamaivopāsyete । etena dantaprabhāpuṣpetyādau padānāmupamānarūpakasamāsasambhavena hariṇekṣaṇāyā latāyāśca viśeṣaṇatve sambhavatyapi aindraṃ dhanurityādau ca kaṣṭakalpitoktayuktisadbhāve api coktaprakāreṇāvaśyābhyupagantavyatathaikadeśavivartyupamayaiva vyavahāro yuktaḥ । tathāca bhāṣaṇam "arke cenmadhu vindeta kimarthaṃ parvataṃ vrajet" iti । evañcopamārūpakayorekadeśavivartitāṅgīkāre tanmūlasaṅkare api samāsokterapraveśo nyāyasiddha eva, tenaupamyagarbhaviśeṣaṇotthāpitatvaṃ nāsyā viṣaya iti ।
upamāyā rūpakasya ekadeśavivartitve tulyanyāyādubhayatraiva samāsoktyapraveśe tadubhayasandehasaṅkarasthale api samāsoktirnāstītyāhaevaṃ ceti । nāsyā viṣya iti । āsyāḥ samāsokterityarthaḥ । tanmūlasaṅkare dantaprabhetyādau parīteti pāṭhe yatpunaruktaṃ kaiścit ।
sandehasaṅkare sandehāspadatvenāvyavasthitatvādrūpakopamayorabhāva iti tanna । dvayorapi sādhakabādhakābhāvena paryyante apyanyūnānatiriktatvena vṛttau hi sandehasaṅkarāṅkāraḥ । natu sthāṇurvā puruṣo veti asaṃśayavartitvajñānadaśāyāṃ kvacit kasyacinmithyātvaṃ kvacid dvayorapi । anyathā tatra prācīnoktalaukikahāramudrikādisaṃsṛṣṭa mukuṭādyalaṅkārasādṛśyamanupapannaṃ syāt ।
naca sandehasaṅkarasya nirvāhaḥ śakyakriya iti vaktuṃ na yuktaṃ, vaicitryasyānubhavasiddhatvāttasyaiva cālaṅkāratvāt । kiñca kṣīranīranyāyena miśraṇena saṅkara iti prācyāḥ । tayośca miśraṇena caikasya dvayorvā bhāvaḥ । kintvatra ekatariniścayābhāvamātreṇa sandehasaṅkaravyavahāra ityalaṃ bahunā ।
upasaṃharatiteneti । asyāḥ samāsokteḥ । viśeṣaṇasāmye śliṣṭaveśeṣaṇotthāpitā sādhāraṇaviśeṣaṇotthāpitā ceti dvidhā । kāryaliṅgayostulyatve ca dvividheti catuḥ prakārā samāsoktiḥ ।
sarvatraivātra vyavahārasamāropaḥ kāraṇam । aupamyagarbhatvaṃ samāsokternirasya caturvidhameva samāsokte rūpaṃ saṃhṛtya vyavasthāpayativiśeṣaṇasāmye śliṣṭetyādi । vyavahārasamāropasyāpyatra cāturvidhyaṃ vaktumāhasarvatra ceti । sa ca kvacillaukike vastuni laukikavastuvyavahārasamāropaḥ, śāstrīye vastuni śāstrīyavastuvyavahārasamāropaḥ, laukike vā śāstrīyavastuvyavahārasamāropaḥ, śāstrīye vā laukikavastuvyavahārasamāropa iti caturdhā ।
laukike sarvamārgasādhāraṇe । śāstrīye vidyāvyutpattiviśeṣagamye । tatra laukikavastvapi rasādibhedādanekavidham । śāstrīyamapi tarkāyurvedajyotiḥ śāstraprasiddhatayoti bahuprakārā samāsoktiḥ ।
diṅmātraṃ yathā"vyādhūya yadvasanam-" ityādau laukike vastuni laukikasya haṭhakāmukavyavahārādeḥ samāropaḥ । "yairekarūpamakhilāsvapi vṛttiṣu tvāṃ paśyadbhiravyayamasaṃkhyatayā pravṛttam । stairlakṣaṇaṃ tava kṛtaṃ dhruvameva manye" । atrāgamaśāstraprasiddhe vastuni vyākaraṇaprasiddhavastuvyavahārasamāropaḥ ।
evamanyatra । yairekarūpamiti । parameśvaraṃ prati kasyaciduktiriyam । akhilāsu vṛttiṣu saṃsāreṣu ekarūpamadvitīyaṃ tvāṃ paśyadbhiryairjanaiḥ paratvajuṣo bhinnatvaviṣayāyā vibhaktervibhāgasya lopaḥ kṛtaḥ ।
tadaitaddarśanād bhedabuddhirna kṛtetyarthaḥ । taireva tasya ca dhruvaṃ dhruvatvaṃ lakṣaṇaṃ kṛtamityahaṃ manye । dhruvamiti bhāvapradhānanirddeśaḥ । tvāṃ kīdṛśam avyayam akṣayam, asaṃkhyatayā saṃkhyātumaśakyatayā pravṛttam asaṃkhyapadānuvṛttitvāt ।
atra śliṣṭaviśeṣaṇasāmarthyādapikāradavyayapratītiḥ । teṣāmapi hi akhilapadasāhityena vṛttiṣu sthiteṣvekarūpaṃ vikārāhityāttadarthe saṃkhyārāhityam । parasyāḥ subvibhakterlopaśca kṛtaḥ iti dhruvaṃ niścitaṃ manye । īdṛśaṃ tvāṃ paśyadbhirvibhaktilopaṃ kurvadbhiḥ cādīnāmīdṛśatvaṃ lakṣaṇaṃ cihnaṃ kṛtamityevaṃ bhāvaḥ ।
atreti । āgamaśāstraṃ vedaḥ । vyākaraṇaprasiddhaṃ vastu cakārādi । tadvad vyavahāraśca śabdātmakatvam ।
īśvare tadāropasyāpi śabdabrahmātmakatvāt । evamanyatreti । tatra cānyaśāstravyavahārasamāropo vedaśāstraprasiddhe vastuni īśvare yathā mama । "yasyaujjvalyaṃ dyutibhiradhikaṃ vigraheralaṅkṛtīnāṃ yatpādānte laghurapi patat gauravaṃ samprayāti ।
chandaḥ । siddhākṣaratanurasau sadruṇaḥ śabdamūrttiḥ puṇyaśloko manasi satataṃ sannidhiṃ me prayātu" । ityatra vākye prastutor'tho yathāsau puṇyaślokaḥ parameśvaro me manasi satataṃ sannidhiṃ prayātu । yasya vigrahe śarīre alaṅkṛtīnāṃ kaustubhabhūṣaṇaānāṃ dyutibhiradhikam aujjvalyaṃ, yatpādānte laghurnikṛṣṭo api patan gauravaṃ gurutvam uttamatvaṃ samprayāti ।
asau puṇyaślokaḥ kīdṛśaḥ । chandasi vede siddhākṣararūpā askhalanarūpā tanuryasya tādṛśaḥ sadruṇa aiśvaryyarūpaguṇavān । śabdamūrttidharasyaite viṣṇoraṃśā iti viṣṇupurāṇam । atra śliṣṭaviśeṣaṇairvyañjanayā puṇyasyottamaślokasya kaviriva pratītiḥ ।
tasyāpi vigrahe samāse alaṅkṛtīnām anuprāsopamādīnāṃ dyutibhiḥ śobhābhiradhikam aujjvalyaṃ tatpādasya caturthabhāgasyānte patato laghuvarṇasyāpi gurutvam, padāntago gururveti chandaḥśāstre uktatvāt । asau chandasānuṣṭubtvādicchandasā siddho varṇamayamūrttiḥ । māduryyādiguṇavān śabdātmakaśceti । ekarūpaṃ sanmātratvenāvikāritvātpratyayādiviśeṣābhāvādvā ।
vṛttiṣu varttante pravarttante āvirbhavantīti vyutpattyā vastuṣu strītvādiliṅgeṣu vā āvyayaṃ kṣayarahitaṃ cakārādikañca । asaṃkhyatayā pravṛttamanantapadārtharūpeṇa vivartanāt । ekatrādisaṃkhyāvirahitvena prasiddheśca । paratvājuṣo bhinnatvabhājaḥ vibhaktervyaktervastuna iti yāvat ।
lopaḥ kṛtaḥ abhāvo niścitaḥ । pratyayatvena parād bhāvinyāḥ vibhakteḥ avacchādayati nigūhati । anavacchāditasvarūpam agūḍhasvarūpam । pūrvāvasthā lokaprasiddhā ।
yaduktaṃ caṇḍīdāsapaṇḍitairapi "yatrāprakṛtatādātmyena prakṛtapratītistatra rūpakam । yatrāpakṛtavyāpāravataḥ prakṛtasya svatantrasyaiva pratītistatra samāsoktiriti spaṣṭārthaḥ । evaṃ rūpake api vyavahārasamāropavacanaṃ rāghavanandānāmapāstam । rūpake aprakṛtamātmasvarūpasanniveśena prakṛtasya rūpamavacchādayati ।
iha tu svāvasthāsamāropeṇāvacchāditasvarūpameva taṃ pūrvāvasthāto viśeṣayati । ata evātra vyavahārasamāropo na tu svarūpasamāropa ityāhuḥ । ekadeśavivarttirūpakasāmāsoktyorbhedamāharūpaka iti । ekadeśavivarttirūpake ityarthaḥ ।
aprakṛtamātmasvarūpeti । aprakṛtaṃ vyaṅgyarūpaṃ tat karttṛ । ātmasvarūpasanniveśeneti । ātmasvarūpasyobhedāropeṇa prakṛtaṃ vācyamavacchādayatyapahnavaviṣayīkarotītyarthaḥ ।
yathā"lāvaṇyamadhubhiḥ pūrṇam" ityādau । iha tviti । svāvasthāvyaṅgyasya svarūpaṃ tatsamāropeṇa tadāropeṇānavacchāditasvarūpamahnutasvarūpaṃ tat prakṛtaṃ vācyam । pūrvāvasthāto anyārāpitavyaṅgyavyavahārarūpakāvasthāto viśeṣayati āropitavyaṅgyavyavahāraṃ karotītyarthaḥ ।
ekadeśavivarttirūpake vyaṅgyaṃ rūpyaṃ vācye āropite yathā vyādhūya vasanamityādau vācye gandhavahena kāmukābhedāropaḥ । kintu kāmukavyavahārasya ratyarthaṃ vasanākṣepāliṅganarūpavyavahārasyaivāropo atra ityarthaḥ । saṃvādamāhaata evātra vyavahāreti । vastutastu vyaṅgyavyavahārarūpakatvadvayamekadeśavivarttirūpake samāsoktito bhedakam ।
upamādhvanau śleṣe ca viśeṣyasyāpi sāmyam, iha tu viśeṣaṇamātrasya । aprastutapraśaṃsāyāṃ prastutasya gamyatvam, iha tvaprastutasyeti bhedaḥ । upamādhvanito asya bhedamāhaupamādhvanāviti । atra śleṣeṇetyeva pāṭhaḥ, śleṣākāre dvayoreva vācyatvena vyaṅgyasyaivābhāvāt ।
śleṣeṇa viśeṣyasyāpi sāmyamityarthaḥ । prāmādikapāṭhe tu śleṣe sati tato viśeṣyādisāmyamityarthaḥ । tathāpi cakāro nirarthakaḥ । aprastutapraśaṃsāto bhedaḥ sphuṭa eva ।
iha cāprastupraśaṃsāyāmaprastutavarṇanāmukhena prastutapratītiryuktā tathāca mūlamantareṇāprastutavarṇanasyāsambandhapralāpaprāyatvāt । iha ca viśeṣaṇānāṃ varṇanīyārthapratipādanena prakaraṇena niyamite api dvitīyārthapratīteranubhavasiddheḥ । uktairviśeṣaṇaiḥ sābhiprāyaiḥ parikaro mataḥ । parikarālaṅkāramāhauktiriti ।
sābhiprāyatvaṃ pratīpādanīyārthapuṣṭyār'thapuṣṭikāritvam । tacca yadyapuṣṭārthadoṣatyāgenaiva labhyaṃ tathāpi viśeṣaṇairityatra bahuvivakṣaṇād bahutve vaicitryaviśeṣānubhavād alaṅkāritvam । aṅgarājetyādikaṃ karṇopahāsino aśvatthāmna uktiḥ । atra pratipādyaḥ karṇopahāsaḥ tatpuṣṭikārīṇyetāni sambodhanāni ।
sākṣād bhīmena badhyamānasya duḥ śāsanasya rakṣakatvenāṅgadeśanṛpatitvaṃ senāpatitvaṃ mahāvīradroṇopahāsitvaṃ tadā vīrasya yogyamityupahāsaḥ spaṣṭaḥ । sampriti sādṛśyamūlālaṅkāralakṣaṇāvasare api viśeṣaṇavicchittihetukatvena samāsoktyanantaraṃ parikaraṃ lakṣayatiuktiriti । viśeṣaṇairiti bahuvacanasya naikasya dvābhyāṃ viśeṣaṇābhyāmidaṃ vaicitryam, kintu apuṣṭārthadoṣaparihāra eveti bhāvaḥ । sābhiprāyairgarbhokṛtapratīyamānārthaiḥ ।
iha ca pratīyamānārthasyāgūḍhatve guṇībhūtavyaṅgyatā, ato asyālaṅkārasya na dhvanitvam । aṅgarājeti । idaṃ bhīmavacanam । aṅgo deśaviśeṣaḥ ।
atra aṅgarājatvena parakṣārthamadhināyakatvam । senāpatitvena rājapūjā । droṇopahāsitvena śairyyamadaḥ pratīyate । śabdaiḥ svabhāvādekārthaiḥ śleṣo anekārthavācanam ।
"svabhāvādekārthaiḥ" iti śabdaśleṣād vyavacchedaḥ । "vācanam" iti ca dhvaneḥ । arthaśleṣālaṅkāramāhaśabdairiti । ekārthairityekārthe eva śaktairityarthaḥ ।
anekārtheti । śakyaikabhinno yor'thaḥ aparārthaḥ tasya vācanaṃ lakṣaṇayā bodhanamityarthaḥ śleṣādvyavaccheda iti । śleṣaḥśabdaśleṣālaṅkāraḥ । atra śabdasya svabhāvādekārthatvād vācanamityanena vyañjanāvyavacchedamāhadhvaneriti ।
guṇībhūtavyaṅgyasyāpyupalakṣaṇamidam । śleṣaprakaraṇādatra śleṣaḥ । vācanamanirddhāritatvena bodhanam । evañva śabdairitikārikāpadārtha ekībhūya bādhyabhāvamāpannairiti viśakalitānāṃ bahūnāṃ padārthānāṃ tathāvidhārthabodhanakṣamatvāt ।
naca kasyacitpadārthaviśiṣṭārthe śaktiḥ । "pravartayan kriyāḥ sādhvīrmālinyaṃ haritā haran । mahasā bhūyasā dīpto virājati vibhākaraḥ" । atra prakaraṇādiniyamābhāvād dvāvapi rājasūryau vācyau ।
pravarttayanniti । vibhākaraḥ sūryyaḥ vibhākaranāmā rājaviśeṣaśca virājati । dvayorviśeṣaṇānyāhapravarttayanniti । kriyāḥ ālokasādhyāḥ, pakṣebrāhmaṇādivarṇakriyāḥ ।
haritāṃ diśāṃ, pakṣediksthitalokānāṃ mālinyaṃ tamaḥ śyāmatāṃ, pakṣedāridryavaśādanujjvalatāṃ ca, mahasā jyotiṣā, pakṣeśauryyeṇa । atra kriyā ityatra nānekārthatā । mālinyādipadatrayasya tvekārthe śaktiranyārthe lakṣaṇā, vibhākarāṃśe tu śabdaśleṣaḥ । atropamādhvanitvaṃ vyavacchinatti "anekārthasya śabdasya saṃyogādyairniyantrite'; ityatra śaktilakṣaṇābhyām anekārthatāpi parigrāhyetyabhiprāyeṇaivātropamādhvanipraktirbodhyā ।
kriyāḥ sandhyopāsanādyāḥ iṣṭāpūrttādyāḥ । mālinyam andhakāramayatvam । durācārayogo vā । mahasteja utsavaśca, dīptaḥ prakāśitaḥ nirmalībhūtaśca vibhākaraḥ sūryyaḥ ।
vibhāṃ karoti vyanaktīte vyutpattyā rājā ca vibhāyāḥ kānteḥ kārakatvāttadāśrayatvād vācyavannirddhāritatvena bodhyā । kvacidviśeṣaḥ sāmānyātsāmānyaṃ vā viśeṣataḥ । kāryānnimittaṃ kāryaṃ ca hetoratha samātsamam । aprastutātprastutaṃ cedgamyate pañcadhā tataḥ ।
aprastutapraśaṃsālaṅkāraṃ pañcavidhamāhakvacidviśeṣa iti । sakalapañcamyantapadārthād aprastutāt sakalaprathamāntapadārthaḥ prastutaśced gamyate budhyate tadā pañcavidho aprastutapraśaṃsālaṅkāra ityarthaḥ । anyāpadeśaparibhāṣāpyanyatra । viśe, ityādīnāṃ karmapadānāṃ prastutamiti viśeṣaṇam ।
sāmānyādityādipañcamyantapadānāmaprastutāditi aprastutādarthato avācyāt । atra evāprastutasya praśaṃsāvācyatayā varṇanamityarthād aprastutapraśaṃsākhyo alaṅkāraḥ । evaṃ cāprastutāt prastutapratītiraprastutapraśaṃseti sāmānyalakṣaṇam । tasyāścoktanayāt pañcaprakārateti bhāvaḥ ।
"pādāhataṃ yadutthāya mūrdhānamadhirohati । svasthādevāpamāne api dehinastadvaraṃ rajaḥ" । atrāsmadapekṣayā rajo api varamiti viśeṣe prastute sāmānyamabhihitam । tatra sāmānyādaprastutāt prastutaviśeṣavyaṅgyatvamāhapādāhatamiti ।
apamāne api svasthād dehinaḥ tadrajaḥ varaṃ śreṣṭham । yadrajaḥ pādāhataṃ sad utthāyābhihantureva mūrddhānamadhirohati ārohatītyarthaḥ । atreti sāmānyaṃ dehisāmānyaṃ, tadabhidhānāt prastutasyāsmatta ityasya vyañjanetyarthaḥ । pādāhatamiti ।
evaṃ māghakāvyoktyā śiśupālaṃ prati prayāṇābhimukhīkaraṇāya śrīkṛṣṇaṃ prati balarāmavākyam । asmaditi । asmatpadavācyāḥ śrīkṛṣṇādayo hi vācyāḥ । "stragiyaṃ yadi jīvitāpahā hṛdaye kiṃ nihitā na hanti mām ।
viṣamapyamṛtaṃ kvacidbhavedamṛtaṃ vā viṣamīśvarecchayā" । viśeṣādaprastutāt prastutasāmānyavyañjanamāhastragiyamiti । indumatībharturnāradīyapārijātastrajaṃ hṛdi nidhāyājasyāyaṃ vilāpaḥ । atreśvarecchayā kvacidahitakāriṇo api hitakāritvaṃ hitakāriṇo apyahitakāritvamiti sāmānye prastute viśeṣo abhihitaḥ ।
evañcātrāprastutapraśaṃsāmūlor'thāntaranyāsaḥ । dṛṣṭānte prakhyātameva vastu pratibimbatvenopādīyate, iha tu viṣāmṛtayoramṛtaviṣībhāvasyāprasiddherna tasya sadbhāvaḥ । atreti । sāmānye hitāhitakāritvādinā sāmānye viśeṣaḥ ।
ahitakāriviśeṣo amṛtam । arthāntaranyāsālaṅkārasyātrānayāprastutapraśaṃsayā niṣpādyatvādanayoratrānugrāhyānugrāhakabhāvarūpasaṅkara ityāhaevaṃ ceti । arthāntaranyāso samānyeneti । yastatprabhedaḥ sa cātra aprastutapraśaṃsāniṣpādyaḥ ।
tathāhi kiṃ na hanti ityanena hantṛviśeṣasya strajo hananasāmarthyasattve api hananābhāve viśeṣa uktaḥ । sa cāprastutapraśaṃsālabhyenāhitakārisāmānyena īśvarecchādhīnāhitakāritvābhāvarūpa eva sādharmyāt । samānārthataḥ strajo ahananaghaṭitam । īśvarecchāhitakāriṇo apyahitakāritvābhāvāditi pratīteḥ ।
nanu straṅniṣṭhayorahananāmṛtabhāvayorapakārasāmarthye apyanapakāritvarūpasādhanapratibimbanādatra dṛṣṭāntālaṅkārasyāpi prasaktirityatastannirasyatidṛṣṭānta iti । prakhyātameva prasiddhameva bimbapratibimbatvena vyaṅgyasādharmyeṇa । atra tasyeti na dṛṣṭāntālaṅkārasadbhāva ityarthaḥ । tathā ca dṛṣṭāntastu sadharmasya ityatra prasiddhasadharmasyetyarthaḥ ।
āhitakāriviśeṣo viṣaṃ hatakāriviśeṣo amṛtam । aprastutapraśaṃsāmūlamutthānabījam । yasyārthāntaranyāsasya sāmānyena viśeṣakṛtaḥ samarthakatvāt । tasya dṛṣṭāntasya ।
iha tu viṣāmṛtatvenādhyavasānādatiśayoktireva । tayośca sāmānyaviśeṣābhāvarūpeṇa vicchittiviśeṣasambhavāt । "indurlipta ivāñjanena jaḍitā dṛṣṭirmṛgīṇāmiva, pramlānāruṇimeva vidrumadalaṃ śyāmeva hemaprabhā । kārkaśyaṃ kalayā ca kokilavadhūkaṇṭheṣviva prastutaṃ sītāyāḥ purataśca hanta ! śikhināṃ barhāḥ saharhā iva" ।
atra sambhāvyamānebhya indrādigatāñjanaliptatvādibhyaḥ kāryebhyo vadanādigatasaundaryaviśeṣarūpaṃ prastutaṃ kāraṇaṃ pratīyate । aprastutāt kāryyāt prastutakāraṇavyañjanamāhaindurliptaiveti । vadanādisaundaryyavatyāḥ sītāyāḥ purataḥ । indvādayo nikṛṣṭā iti samudāyārthaḥ ।
tatra sītāyāḥ vadanāpekṣayā indoḥ, cañcalanayanāpekṣayā mṛgadṛśaḥ, aruṇādharāpekṣayā vidrumasya, aṅgagauratvāpekṣayā hemaprabhāyāḥ, madhurasvaroccārakakomalakaṇṭhāpekṣayā tādṛśasvaroccārakakokilakaṇṭhasya, keśāpekṣayā śikhibarhasya ca nikṛṣṭatā pratipādakaviśeṣaṇānyutprekṣyante । indurlipta iveti । jaḍitā cāñcalyarahitā, pramlānāruṇimeva āruṇyamlānivat । kārkaśyaṃ madhurasvaroccāraṇāsamarthakāṭhinyam ।
prastutaṃ sthitaṃ tayaiva janitaṃ vā । tacca kalayāpi cālpabhāvenāpi kokilayāpi kiñcin madhurasvaroccāraṇāt । barhāḥ sagarhāḥ sanindāḥ । hantetīndvādīnāmapakarṣāt khede sītāyā utkarṣāddharṣe vā ।
sambhāvitebhya utprekṣitebhyaḥ । kāraṇaṃ pratīyate । ityutprekṣākāraṇatvena kāraṇatvaṃ bodhyam । indurityādi ।
vadanādītyādiśabdena īkṣaṇādharakāntivacana keśasaṃgrahaḥ । gacchāmīti yathoktayā mṛgadṛśā niḥ śvāsamudrekiṇaṃ tyaktvā tiryagavekṣya bāṣpakaluṣenaikena māṃ cakṣuṣā । adya prema madarpitaṃ priyasakhīvṛnde tvayā badhyatā- mitthaṃ snehavivardhito mṛgaśiśuḥ sotprāsamābhāṣitaḥ" । atra kasyacidagamanarūpe kārye kāraṇamabhihitam ।
aprastutakāraṇāt prastutakāryyavyañjanamāhagacchāmīti । tvaṃ kiṃ prasthānanivṛtto asīti pṛcchantaṃ prati prasthānapravṛttasyoktiriyam । udrokiṇamudbhaṭaṃ niḥ śvāsam muktvā bāṣpakaluṣeṇaikena cakṣuṣā māṃ tiryyagavekṣya ityanvayaḥ । snehavivarddhitasya mṛgaśiśoḥ svasminnarpitasya premṇaḥ priyasakhīvṛnde vivandhopadeśasya maraṇasūcanāya sochvāsaṃ prodgatasya mamābhāṣaṇakriyāviśeṣaṇam ।
atra kasyaciditi । gamananivṛttasya nāyakasyetyarthaḥ । prastuta iti । kasyacit praśnāt prastuta ityarthaḥ ।
kāraṇaṃ nāyikāyāḥ svamaraṇasūcanam । atreti । kasyācid arthāt kenacit kuto na gato asīti pṛṣṭasyāprastutenābhidhātumucitatvāt । kāraṇamagamanasyetyarthaḥ ।
tulye prastute tulyābhidhāne ca dvidhā śleṣamūlā sādṛśyamātramūlā ca । śleṣamūlāpi samāsoktivadviśeṣaṇamātrasya śleṣe śleṣavadviśeṣyasyāpi śleṣe bhavatīti dvidhā । samātsamamiti । pañcamaprakārasya traividhyaṃ vaktumādau dvaividhyamāhaśleṣamūlā sādṛśyamūlatā ceti ।
śleṣamūlā ca dvidhā bhavatītyāhasamāsoktivaditi । samāsoktau hi viśeṣyasyāpi śleṣa upamādhvanitvāpattyā na viśeṣye śleṣaḥ । prakārāntaramāhaśleṣavaditi । śabdālaṅkāraviśeṣyavadityarthaḥ ।
"pratikūlatāmupagate hi vidhau" iti viśeṣyapadepi śleṣaṛ । śleṣamūleti । śleṣor'thaśleṣābhāsaḥ prastutasya gamyatvāt । "sahakāraḥ sadāmodo vasantaśrīsamanvitaḥ ।
samujjvalaruciḥ śrīmān prabhūtotkalikākulaḥ" । āmodaḥ atinirhārī gandhaḥ, harṣaśca । utkalikā udgatakoraka utkaṇṭhā ca । atra viśeṣaṇamātraśleṣavaśādaprastutātsahakārātkasyacitprastutasya nāyakasya pratītiḥ ।
atra viśeṣaṇamātraśleṣe āhasahakāra iti । sahakāra āmravṛkṣo vasantaśrīsamāśritaḥ sana prabhūtābhirbahubhirudgatābhiḥ kalikābhiḥ mukulaiḥ ākulo vyāptaḥ san sadāmodo vidyamānottamagandhastata eva samujjvaladīptistata eva śrīmāṃśva । atreti । nāyako api vasantalakṣmyā'śritaḥ san āmodena harṣeṇa samujjvale samyak śṛṅgāre ruciryasya tādṛśaḥ ।
"śṛṅgāraśucirujjvalaḥ" ityamaraḥ । śrīmān ata evotkalikayā utkaṇṭhayānvitaḥ । "utkaṇṭhotkalike same " iti koṣaḥ । kasyaciditi ।
uktaviśeṣaṇavata ityarthaḥ । "puṃstvādapi pravicaledyadi yadyadho api yāyādyadi praṇayane na mahānapi syāt । abhyuddharettadapi viśvamitīdṛśīyaṃ kenāpi dikprakaṭitā puruṣottamena" । viśeṣyapadaśleṣe tvāhapuṃstvāditi ।
sapatnāpahṛtaṃ rāvyaṃ yena kenāpi prakārāntareṇoddharttuṃ kañcidrājānamupadiśataḥ kasyaciduktiriyam । kenāpyanirvacanīyena puruṣottamena nārāyaṇena īdṛśītyevaṃprakārā iyaṃ dik ayaṃ prakāraḥ prakaṭitā darśitā । kīdṛśī digityatra āhapuṃstvāditi । puṃstvāt puruṣabhāvād yadi pravicaled yadi syāttadapi viśvaṃ saṃsāramuddharet ।
purā hyasurāhṛtaṃ rājyaṃ mohinīrūpā kanyā bhūtvā nārāyaṇenoddhṛtam । tathā yadyadho api yāyāttapītyarthaḥpurā varāhamūrttyā pātālaṃ gatvā tena pṛthivyā uddhṛtatvāt । tathā yadi praṇayane yācane yācananimitte na mahān laghuḥ syāt tadapītyarthaḥ । validaityāpahṛtarājyasya uddharaṇāya tena vāmanībhāvarūpalaghutvaprāptoḥ ।
evaṃ ca tvayāpi puruṣaśreṣṭhena puṃstvāt pauruṣāccalanenāpi nikṛṣṭatāprāptirūpatādhaḥ pātenāpi yācanārthaṃ laghutvaprāptyāpi sapatnāpahṛtaṃ rājyamarjyatāmiti prakṛtavyañjanā । puṃstvāditi । aprastutavāsudevapakṣe, puṃstvāt pravicalanamamṛtahāraṇakāle strīrūpadhāritvād adhogamanaṃ nīcatāprāptiḥ । praṇayane prītiviṣaye mahān uttamo yadi na syāt ।
puruṣottamena puruṣaśreṣṭhena । atra puruṣottamapadena viśeṣyeṇāpi śliṣṭena pracuraprasiddhyā prathamaṃ viṣṇureva bodhyate । tena varṇanīyaḥ kaścitpuruṣaḥ pratīyate । pracuraprasiddhyā prathamamiti ।
tena tulyakālabodhaśleṣāvyapadeśaḥ । idamupalakṣaṇam । aprastuteśvarasyaiva prathamaṃ bodhitatvāt tātparyyācceti bodhyam । śliṣṭena dvyarthena ।
pracuraprasiddhyeti । sāmagrīvaśātprakaraṇamapāsyaikadeśaprasiddheḥ samudāyaprasiddhirgarīyasīti nayeneti bhāvaḥ । yatpunaruktaṃ rāghavānandaiḥ puṃstvādiśabdānāmatra bhagavantaṃ pratyadhikānvayitvamiti tanna, pramāṇaābhāvāt । pratyuta prakaraṇe varṇanīyārthaniyamācca ।
sādṛśyamātramūlā natu viśeṣaṇādidvyarthatāhetukā । "ekaḥ kapotapotaḥ śataśaḥ śyenāḥ kṣudhābhidhāvanti । ambaramāvṛtiśūnyaṃ harahara śaraṇaṃ vidheḥ karuṇā" । atra kapotādapratustātkaścitprastutaḥ pratīyate ।
eka iti । potaḥ śiśuḥ । kṣudhetitṛtīyāntam । atreti ।
kaśicidatra bahudasyuveṣṭitaḥ palāyanāsamartho vidhikaruṇāśaraṇaṃ prāpto bodhyaḥ । iyaṃ ca kvacidvaidharmyeṇāpi bhavati । "dhanyāḥ khalu vane vātāḥ kahlārasparśaśītalāḥ । rāmamindīvaraśyāmaṃ ye spṛśantyanivāritāḥ" ।
atra vātā dhanyā ahamadhanya iti vaidharmyeṇa prastutaḥ pratīyate । vācyasya sambhavāsambhavobhayarūpatayā triprakāreyam । tatra sambhave uktodāharaṇānyeva । dhanyā iti ।
vanapreṣitarāmaśokākulasya daśarathasyoktiriyam । sambhaveti । sambhavasambhavaṃ sambhavāsambhavaṃ ceti pakṣatrayam । ubhayarūpatā, aṃsataḥ sambhavitvādaṃśataścāsambhavitvādayamalaṅkāraḥ ।
"kokilo ahaṃ bhavān kākaḥ samānaḥ kālimāvayoḥ । antaraṃ kathayiṣyanti kākalīkovidāḥ punaḥ" । atra kākakokilayorvākovākyaṃ prastutasyādhyāropaṇaṃ vināsambhavi । asambhave vyaṅgyasya vācye āropaḥ ।
kokilo ahamiti । kākalī madhurāsphuṭadhvaniḥ । "kākalī tu kale sūkṣme dhvanau tu madhurāsphuṭe'; iti koṣaḥ । vākovākyamiti ।
kokilasyaiva vācyamidam । tatkathamuktipratyuktirūpaṃ vākovākyamidamantarakathanāya madhyasthāvalambanāt, kalahatvaprāptau kākasyāpi kokilasāmyokterākṣepāt । prastutādhyāropaṃ vineti । aprastute kokile vācye prastutasya vyaṅgyasyādhyāropaṃ vinetyarthaḥ ।
naca vācyārthabodhe tatkathamaprastute vācye tadāropa iti vācyam । kokilasyoktyasambhavāttadvyaṅgyasyāpyuktiyogyasya puruṣasya smaraṇāttadāropasambhavāt vaścāttu vyañjanayā puruṣaviśeṣabodhe apyanupapattyabhāvāt । "antaśchidrāṇi bhūyāṃsi kaṇṭakā bahavo bahiḥ । kathaṃ kamalanālasya mā bhūvan bhaṅgurā guṇāḥ" ।
atra prastutasya kasyacidadhyāropaṇaṃ vinā kamalanālāntaśchidrāṇāṃ guṇabhaṅgurīkaraṇe hetutvamasambhavi । anyeṣāṃ tu sambhavītyubhayarūpatvam । antaśchidrāṇīti । atreti ।
atra antaśchidrādimattvaṃ yat kamalanālasya vācyaṃ tatrāntaśchidrasya tantubhaṅge hetutvaṃ na sambhavati tadāhachidrāṇāmiti । anyeṣāntviti । kaṇṭakānāmityarthaḥ । kaṇṭakaistantucchedanasambhavāt ।
tathā chidrāṃśa eva nirguṇasya kaṇṭakatulyaparijanavataśca prastutapuruṣasya tatrāropaḥ । natu kaṇṭakānāmaṃśa iti bhāvaḥ । antaśchidrāṇi madhye chidrāṇi kuṭumbasuduścaritāni ca । kaṇṭakāḥ sūkṣmā avayavāḥ matsariṇaśca ।
bhaṅgurāḥ chidurāvinaśvarāśca । guṇāḥ sūtrāṇi । śilpādi gauravādiśca । asambhavisūtropadeśatā teṣāṃ pṛthaktvāt ।
sambhavi uddhriyamāṇe sūtre tat sīmni chedadarśanāt । iha ca aṅga dehi lihiṇa mā api javappasi paravaiṃ ppīnaṃ yeuṃ । amaṇḍe kohalie añjukalliṃ pi puṃ vahiṃsi । atra nāprastutapraśaṃsā vyaṅgyasya vācyādadhikamāsvādyatvena dhvanitvāt; vyaṅgysya vācyādaprādhānya eva etadalaṅkārābhyupagamaḥ ।
yatra punaraprastutapraśaṃsāṅgīkāre rāghavānandamahāpātrairaprastutārthavyaṅgyo vyaṅgya iti muhurmuhurabhidhatāṃ dhvanikāraprabhṛticaṇḍodāsapaṇḍitānāmācāryaṇāṃ granthajātamatraiva ca sāhityadarpaṇe "lakṣaṇāmūladhvaniparīkṣāvasare pradarśitam, "kvacid bādhyatayā khyāti'; rityādiśāstravidāṃ vacanamanālocya lakṣaṇājīvitamityabhidhāyaitadudāharaṇe sulakṣyo lakṣya ityutkuśyate teṣāṃ kasyacid durmedhasaḥ pralapitenavañcitānāṃ matamatitucchataraṃ pūrvapakṣatayā likhitamātmano durmatitvaprakaṭanāya । iha pādāhataṃ yadutthāyetyādau "kvacid bādhyatayā khyātiḥ, ityāktanayena "bhrama dhārmika'; ityādivat "dṛṣṭiṃ he prativeśinī'; tyādivacca lakṣaṇā māstu "kokilo aha'; mityādau vācyasyāsambhavitve antaśchidretyādāvavayavasyāsambhavitve kathaṃ na lakṣaṇeti । atrocyate, yatra khalu kokilo ahamityādau vākyabodhastatrotpatsyamānānvayabādhahetukā kathaṃ lakṣaṇā ? yacca taireva darśitam । śrutānvayādanākāṅkṣamityādi ।
kiñcātrodāharaṇe antaśchidrāṇītyādau vā yadi lakṣaṇā tadā śuddhā gauṇī vā, nādyā । tasyāḥ sādṛśyetarasambandhamūlatvāt । yadi dvitīyā sāpi sāropā sādhyavasānā vā, nādyā viṣayasya nirgorṇatvāt । dvitīyā ced atiśayoktirastu kimalaṅkārāntarakalpanayā ।
kathaṃ vā padamātrānvayabodhahetukāyā vākyabodhe praveśaḥ । iha khalu prabhuprabhṛtiṣu kenacid abhisandhānena karttavyor'thastātparyyam, gopanenābhimatakāryyanivedane । ata evātra samāsoktivad vyavahārasamāropa iti prācyāḥ । tathāhi "ayaṃ ratnākaro ambhodhirityasevi dhanāśaye'; tyādau prakṛtarājaviṣayako ambhodhivyapadeśaḥ prakṛtena tanniṣṭhasuśabdapratipādanāllakṣyagāmbhīryyādiguṇādyatiśayasya lakṣaṇāphalasya pratipattaye kintu abhilaṣitaṃ tatsevārthaṃ vācyārthamalabdhvā pratyutāniṣṭhaprāpteḥ ।
suśabdaracanāyā evaṃ kokilo ahamityādāvapi kutracitkokilavyapadeśaḥ । kasmiṃścit prastute mahāpuruṣe hīnasya matsaro na yukta iti bodhanāya tulye aprastute tulyābhidhāne ca lakṣaṇāyāṃ "jaṃ de lihiṇa mā asītyādau suprasiddhe tairabhyupagate vyañjanāviṣayatve api lakṣaṇā syāt । antaśchidrāṇītyādau apyantaśchidrādīnāṃ kamalanālaguṇabhaṅgurīkaraṇāderasambhavāt kathamanvayopapattiriti cet, atrāhuścaṇḍīdāsapaṇḍitāḥ "atra bāhyasya prastutaparatvāt prārambhāt prakṛtyaiva vācyārthavelay tatsamarpaṇena pratīterna dūṣyata iti । " ata evātra sarveṣvapi bhedeṣu prastutābhidhānasya yuktatāprakāśanāyālaṅkārasarvasvakṛtāpyuktam ।
"ihāprastutavarṇanamevāyuktamaprastutatvāt । prastutaparatve tu kadācit yuktaṃ syāditi । yadi "cāntaśchidrāṇī'; tyādau lakṣaṇā tadā tatra mukhyārthabādhe vākyārthānvayopapādakaṃ kiṃ nāma lakṣyate kuṭumbe duścaritānīti rūpo aprastutor'thaścet tasyāpi na kamalanālabhaṅgurīkaraṇamapāstam । yaccaiṣāṃ mānyānāṃ mate bahutaramaskhalitamavadhāryyāpi kiñcit kiñcideva dūṣaṇamuddhuṣyate tatra dhvanikāraprabhṛticaṇḍīdāsapaṇḍitācāryavaryaprayatnapraṇītavimalataraprameyajātabhaṅgabhīruṇā tadatikṣamadhvamavidhvastabuddhayo vibhudhāḥ ।
"kā tvaṃ kuntalamallakīrttirahaha kvāpi sthitā na kvacit sakhyastāstava kutra kutra vada vāg lakṣmīrucaḥ samprati'; vāgāptā caturānanasya vadanaṃ lakṣmīrmurāreruraḥ- kāntirmaṇḍanamaṇḍalaṃ mama punaḥ nādyāpi viśrāmabhūḥ । a; iti kvacit praśrottarikayā kalpayitvā "varṇanīyasya leśoddiṣṭasya lakṣyate" ityaprastutapraśaṃsādiviśeṣasya lakṣaṇaṃ likhitvā tadudāharaṇatvena darśitaṃ tadasmābhirupekṣaṇīyam । atra hi praśrottarikābhāvena bhavane vastuṣu na vyavahārasamāropeṇa samāsoktiṃ prayojayati । vācyor'tho dvividhaḥ, svataḥ sambhavī prauḍhaktisiddhaśceti prasiddham ।
tatra prauḍhoktisiddhārthasyālaṅkāratve "sajjai surai " māso ityādyarthānāmāpyalaṅkāratvaprasaṅgaḥ । kuntaleśvarasya vāgādīnāṃ caturānanādigamanena "yo anubhūtaḥ kuraṅgākṣyā" ityādivannidarśanā iha । hyadhyavasāyasya siddhetvana nirdeśāt śabdamūlātiśayoktyalaṅkāraparikalpanam । tathāpyatra nidarśanāvivekaprastāve uktamupamāparikalpanaṃ nidarśaneti lakṣaṇe upamāpadaṃ sādṛśyamātravācakamiti ।
ata evālaṅkārasarvasvakṛtāpyuktam । sambhavatāsambhavatā vā vastusambhandhena gamyamānaṃ pratibimbakaraṇaṃ nidarśaneti । tathāca padbhyāṃ haṃsagatirityādau so api tadānanarucamityādau ca pratikalpanā । "marakatamayamedinīṣu bhānostaruviṭapāntarapātino mayūkhāḥ ।
avanataśitikaṇṭhakaṇṭhalakṣmīmiha dadhati sphuritāṇureṇujālāḥ" । ityatra ca tathābhūtabhūmiṣu avanataśitikaṇṭhakaṇṭhānāṃ sambhavāpatteḥ utprekṣākalpane prakṛtodāharaṇaṃ vātiśayoktikalpane nidarśanāyāṃ na virodhaḥ । kiñca ekaikasya vāgāde rājani caturānanādau ca bhavanāt । asyāśca samāsoktivad vyavahārasamāropaprāṇatvācchabdaśaktimūlādvastudhvanerbhedaḥ ।
upamādhvanāvaprastutasya vyaṅgyatvam । evaṃ samāsoktāvapi । śleṣe tu dvayorapi vācyatvam । nanu "panthia" ityādau yaḥ śabdaśaktimūlo vastudhvaniruktastatra upabhogakṣamatve sati yatsthityanumitirūpaṃ vastuvyaṅgyamuktaṃ tatra vaktryā uddeśyatvena tadeva prastutaṃ vācyārthastvaprastutaḥ ।
tathā ca tatrāprastutapraśaṃsātvamevāpatitamityatastato asyā bhedamāha । vastudhvanau tathā sthityanumatirvyaṅgyā । na tatra vācyasya vyavahārasya vyaṅgyapuruṣādau samāropasya prāṇatvācca tatkārakatvādityarthaḥ । atra ca śabdaśaktimūlādityupalakṣaṇam ।
"dṛṣṭiṃ he prativeśinī" tyādāvapi yadbhāvinakhakṣatagopanaṃ vyaṅgyam, tadapi vaktryā uddeśyatvena prastutam । vācyor'tho aprastutastatrāpyeva masyāḥ prasaktirevaṃ samādhānaṃ ca bodhyam । upamādhvanau samāsoktau śabdaśleṣālaṅkāre tasyāḥ prasaktireva nāstītyāhaupamādhvanāviti । atra hyaprastuto vācyaḥ ।
upamādhvanisamāsoktau cāprastuto vyaṅgya eveti tayornāsyāḥ prasaktiḥ । śleṣe api nāsyāḥ prasaktirityāha । śleṣeṇāprastutavyañjanatve sati hyaprastutapraśaṃsā । śleṣe tu dvayorapyarthayorvācyatvamityarthaḥ ।
samprati sumativedyamasyā dhvanyalaṅkāravivekaṃ darśayatiasyāśceti । asyāḥ aprastutapraśaṃsāyāḥ śabdaśaktimūlād vastudhvanerbhedaḥ । tathāhi "bhuktimuktikṛdekānta" ityādau yadāgama ityatra sacchāstre na sata āgamanarūpasyārthasya vyavahāraḥ samāropyate, kintu rahasyagopanārthameva vdyarthapadapayogaḥ, tato asā bheda iti bhāvaḥ । vācyatvamanirddhāritatveneti śeṣaḥ ।
uktā vyājastutiḥ punaḥ । nindāstutibhyāṃ vācyābhyāṃ gamyatve stutinindayoḥ । vyājastutirityalaṅkāranāma । vyaṅgyahetukavaicitryasārūpyādaprastutapraśaṃsānantaramasyā lakṣaṇam; asyāśca stutinindayoḥ sāmānyaviśeṣakāryakāraṇatulyābhāvādaprastutapraśaṃsāto bhedaḥ ।
nindayā stutergamyatve vyājena stutiriti vyutpattyā vyājastutiḥ । stutyā nindāyā gamyatve vyājarūpā stutiḥ । vyājastutyalaṅkāramāhauktā vyājeti । vācyābhyāmiti ।
yadyapi bakṣyamāṇodāharaṇayornindāstutyorekasyāpi vācyatvaṃ tathāpi nindāstutiprayojakārthābhyāṃ vācyābhyāmityarthaḥ । gamyatve vyaṅgyatve nindāvyājena stutau vyājanindātvena vyājastutiparayogārthasambhavāt samāsadvayenobhayatra tatpadārthaṃ ghaṭayatinindayeti । "stanayugamuktābharaṇāḥ kaṇṭakakalitāṅgayaṣṭayo deva ! । tvayi kupite api prāgiva viśvastā dviṭstriyo jātāḥ" ।
atra nindāvyājena stutimāhastaneti । he deva tāḥ prasiddhāḥ tava vairistriyaḥ tvayi kupite prāgiva viśvastāḥ । akopadaśāyāmiva kopadaśāyāmaikyarūpamāhastanayugeti । muktāracitābhāraṇāḥ ।
akopadaśāyāṃ dṛṣṭatvena kaṇṭakairvyāptāṅgayaṣṭayaḥ kopadaśāyāṃ tu bhayena kaṇṭakavanapraveśāttādṛśāstathākopadaśāyāṃ viśvastā abhītā kopadaśāyāṃ tu viśiṣṭamadhikaṃ śvastaṃ śvāso yāsāṃ tādṛśāḥ, cintayā dīrghaniḥ śvāsāt । sarvatraiva śabdavācyatvena prāktulyatvam kope api akopakālīnāvasthāto aviśeṣānnindā । śliṣṭapadadvitīyārthena tu stutiḥ । muktetyatra muktāni tyaktani, pakṣemauktikamayānyābharaṇāni yasyām kaṇaaṭakastatra latāgataḥ prasiddhaḥ, lomāñcaśca ।
viśvastā vidhavā viśvasayuktāśca । idaṃ mama । "vyājastutistava payoda ! mayoditeyaṃ yajjīvanāya jagatastava jīvanāni । stotraṃ tu te mahadidaṃ ghana ! dharmarāja- sāhayyamarjayasi yatpathikānnihatya" ।
stutyā nindāmāhavyājastutiriti । he payoda ! yajjagataḥ jīvanāya tava jīvanāni jalāni iyaṃ tava mayā vyājastutirmirthyāstutirevoditā । ito adhikastutisattve iyaṃ na stutirapyastutirevetyarthaḥ । adhikāṃ stutimāhastotrantu te iti ।
he ghana ! yat pathikāni virahaṇo nihatya dharmarājasya yamasya sāhāyyaṃ mahimānamarjayasi idaṃ tu te mahatstotraṃ dharmarājasya tulyakarma lokamāraṇakāritvena māhātmyādhikyāttadviruddhajagajjīvakāritve, natu tādṛśamāhātmyam । atra pathikamārakatvena nindā । atra stutervācyatve api stutiprayojakārthaparatayā yatstutipadaṃ vyākhyātaṃ tadudāharaṇāntarasaṃgrahāya । yathā "dānāt praśaṃsāṃ prāpto asi karṇedānīṃ tu saṃgarāt ।
apakramya yaśo dattvāraye prāptastato adhikā"miti karṇaṃ prati aśvatthāmna uktau stuteravācyatā । jīvanāni jalāni prāṇaśca । ghanaṃ nirantaram । dharmarājo yamaśca ।
paryāyoktaṃ yadā bhaṅgyā gamyamevābhidhīyate । paryāyoktālaṅkāramāhaparyāyoktamiti । gamyaṃ vyaṅgyaṃ tacca prastutasya kāraṇarūpaṃ bodhyam bhaṅgyā prastutamapi kāryakathanarūpaṃ bhaṅgyabhidhīyate pratipādyate । vyañjanayaiveti śeṣaḥ ।
natu śaktyā bodhyata ityarthaḥ । prastutakāryeṇa prastutaṃ kāraṇaṃ yadā vyajyata ityarthaḥ । kāraṇavyañjakakāryarūpāyāmaprastutapraśaṃsāyāṃ tu aprastutena kāryeṇa prastutaṃ kāraṇaṃ vyajyate iti bhedo vakṣyate yathā "indurlipta ivāñjanena" ityādau । samprati vyaṅgyavicchittiprakaraṇaprasaktaṃ paryāyoktaṃ lakṣayatiparyāyoktamiti ।
bhaṅgyā camatkāranipuṇavicchittyantarāśrayeṇa vyaṅgyam abhidhīyate bodhyate kāryādidvāreṇetyarthaḥ । "spṛṣṭāstā nandane śacyāḥ keśasambhogalālitāḥ । sāvajñaṃ pārijātasya mañjaryo yasya sainikaiḥ" । atra hayagrīveṇa svargo vijita iti prastutameva gamyaṃ kāraṇaṃ vaicitryaviśeṣapratipattaye sainyasya pārijātamañjarīsāvajñasparśanarūpakāryadvāreṇābhihitam ।
spṛṣṭāstā iti । śacyāḥ keśasambhogalālitāstāḥ prasiddhāḥ pārijātasya mañjaryo yasya iyagrīvasya nṛpasya sainikairnandane vane sāvajñaṃ spṛṣṭā ityarthaḥ । atreti । gamyaṃ vyaṅgyaṃ kāraṇarūpaṃ sāvatramañjarīsparśasya abhihitaṃ vyañjanayā pratipāditam ।
varṇanīyasyeti । hayagrīvanṛpasyetyarthaḥ । tatprabhāvenaiva sāvajñamañjarīsparśāt । keśasambhogalālitāḥ keśasaṃyamaparicitāḥ ।
kāryadvāreṇoktaṃ pārijātamañjarīsparśasya svargavijayānatiriktatvāt । vaicitryaviśeṣaścātra svargo vijita iti pratipādanāllabhyo anubhavasākṣikaḥ । evam yaṃ prakṣya cirarūḍhāpi nivāsaprītirujjhitā । madenairāvaṇamukhe mānena hṛdayaṃ hareḥ" ।
ityatra madamānayorvināśa eva tayornivāsaprītiparityāga iti paryāyoktam । evaṃ ca yadeva gamyate tasyaivābhidhāne paryāyoktamiti bhāvaḥ । taduktaṃ kāvyaprakāśakṛtā "yadevocyate tadeva vyaṅgyaṃ yathā tu vyaṅgyaṃ na tathā ucyate" iti paryāyoktalakṣaṇavyākhyāne । ayaṃ ca kvacitkāraṇena vācyena kāryasya gamyatve api sambhavati ।
na cedaṃ kāryātkāraṇapratītirūpāprastutapraśaṃsā, tatra kāryasyāprastutatvāt; iha tu varṇanīyasya prabhāvātiśayabodhakatvena kāryamiti kāraṇavatprastutam । "anena paryāsayatāśrubindūn muktāphalasthūlatamān staneṣu । pratyāpatāḥ śatruvilāsinīnāmākṣepasūtreṇa vinaiva hārāḥ" । ślokāntareṇāpi prastutakāryeṇa prastutakāraṇavyañjanādidānīmalaṅkāraṃ darśayatievaṃ ceti ।
patiṃvarāmindumatīṃ dhātryā uktiriyam । anena rājñā śatruvilāsinīnāṃ staneṣu muktāphalavat sthūlatamān aśrubindūn paryāsayatā pātayatā ākṣepasūtreṇa grathanasūtreṇavinaiva hārāḥ pratyarpitāḥ aśrubindava eva hārā kṛtā ityarthaḥ । atra varṇanīyasya rājño gamyabhūtaśatrumāraṇarūpakāraṇavatkāryabhūtaṃ tathāvidhaśatrustrīkrandanajalamapi prabhāvātiśayabodhakatvena varṇanārhamiti paryāyoktameva । "rājan rājasutā na pāṭhayati māṃ devyo api tūṣṇīṃ sthitāḥ kubje bhojaya māṃ kumārasacivairnādyāpi kiṃ bhujyate ।
itthaṃ rājaśukastavāribhavane mukto adhvagaiḥ pañjarā- ccitrasthānavalokya śūnyavalabhāvekaikamābhāṣate" । aprastutakāryeṇa prastutakāraṇavyañjanarūpāyā aprastutapraśaṃsāyā udāharaṇaṃ "rājan rājasutā ityādika "kāvyaprakāśakṛtā dattam; tatrāpi kāryasya prastutatvameveti kecidāhuḥ taddarśayitumāharājanniti । śatrujayodyataṃ rājānaṃ prati tadamātyasyoktiriyam । tavārayaḥ palāyitāḥ ।
tatpurīmadhyenaiva varttma pravṛttam । atau'dhvagaiḥ pañjarānmukto rājaśukastadīyaśūnyavacbhau citralikhitān rājādīnavalokya ekaikamitthamābhāṣata ityarthaḥ । kimābhāṣata ityatrāharājanniti । devya iti sambodhanaṃ yūyamapi tūṣṇīṃ sthitā ityarthaḥ ।
na tu rājña iyamuktirekaikabhāṣaṇānupapatteḥ । kubjā śukabhojananiyuktā kācid rājakumārī । sacivabhojanakāle tadbhojananiyamāt pṛcchatikumāreti । kubjā antaḥ puravṛddhāḥ ।
kumārasacivāḥ kumārāṇāṃ bālamitrabhūtāḥ śiśavaḥ । atra prasthānedyataṃ bhavantaṃ śrutvā sahasaivārayaḥ palāyitā iti kāraṇaṃ prastutam । "kāryamapi varṇanārhatvena prastutam" iti kecit । keṣāñcinmate atrāripalāyanarūpaprastutakāraṇasya kāryaṃ śukabhāṣaṇaprastutameveti taddarśayatiatreti ।
kāvya prakāśakṛdabhiprāyaṃ darśayatianye tviti । rājaśukavṛttānteneti । śatrumāraṇakāryāśrubindupātanavat śukābhāṣaṇasya śatrupalāyananiyatakāryatvābhāvena sambhodhyarājaprabhāvabodhakatvābhāvādityarthaḥ । mahāmārīvaśādapi tatpuraśūnyatvasambhavāditi bhāvaḥ ।
palāyanakāryatvābhiprāyeṇatvamātyena kathanamupapadyate eva । vastutastu amātyavākye prastutatvamakhaṇḍanīyameva । sāmānyaṃ vā viśeṣaṇa viśeṣastena vā yadi । kāryaṃ ca kāraṇenedaṃ kāryeṇa ca samarthyate ।
sādharmyeṇetareṇārthāntaranyāso aṣṭadhā tataḥ । aṣṭavidhamarthāntaranyāsālaṅkāramāhasāmānyaṃ veti । sāmānyabhuktvā viśeṣeṇa, evaṃ, viśeṣaḥ sāmānyena, evaṃ kāryaṃ kāraṇena kāraṇaṃ vā kāryeṇa samarthyate ucitatvena pratipādyate ityarthaḥ । uktaṃ yat sāmānyaṃ tadviśeṣe tathātvadarśanāducitamiti bodhanaṃ samarthanarītiḥ ।
iti caturvidhaṃ samarthanaṃ samarthyasamarthakayoḥ sādharmyeṇa tayoḥ parasparavaidharmyarūpeṇetareṇa vetyāto aṣṭadhetyarthaḥ । "bṛhatsahāyaḥ kāryāntaṃ kṣodīyānapi gacchati । sambhūyāmbhodhimabhyeti mahānadyā nagāpagā" । atra dvitīyārdhagatena viśeṣarūpeṇārthena prathamārdhagataḥ sāmānyor'thaḥ sopapattikaḥ kriyate ।
tatra sāmānyasya viśeṣeṇa samarthanaṃ sādharmyeṇāhabṛhaditi । kāryāntamuddeśyakāryāntam । kṣodīyān kṣudraḥ । mahānadyā sambhūya militvetyarthaḥ ।
nāgāpagā pārvatīyālpanadīnirjharaḥ । atra dvitīyārdheti । kṣudraviśeṣo nagāpagā tadrūpeṇārthenetyarthaḥ । sāmānyor'thaḥ kṣudrasāmānyarūpaḥ ।
atra kāryāntagāmitvaṃ dvayoḥ sādharmyam । sopapattika iti । upapattiraucityam tadviśiṣṭatvena pratipādyata ityarthaḥ । yadyapi kṣudrasāmānyasya nedṛśaṃ samarthanamucitamityapratīteḥ tathāpi kāryāntagamanaviśiṣṭasya tasya tat samarthanaṃ viśeṣaṇāṃśamādāyeti bodhyaṃ saviśeṣaṇe vidhiniṣedhāviti nyāyāt ।
evamuttaratrāpi । atra ca kṣudraviśeṣasya nagāpagāyāḥ kāryāntagāmitvadarśanāt kṣudrasāmānyasya kāryāntagāmitvamaucityena sambhavatīti pratītiḥ । evaṃ sarvatra । "yāvadarthapadāṃ vācamevamādāya mādhavaḥ ।
virarāma mahīyāṃsaḥ prakṛtyā mitabhāṣiṇaḥ" । sāmānyena viśeṣasamarthanaṃ sādharmyeṇāhayāvadartheti । śraīkṛṣṇasyoktivirativarṇanamidam । yāvān vivakṣitor'tho yasya tādṛśāpadāmityarthaḥ ।
mahīyāṃso mahāntaḥ । atroktivirati viśiṣṭaḥ śrīkṛṣṇe viśeṣaḥ । mitabhāṣitve viśiṣṭā mahāntaḥ sāmānyam । bhāṣāvirāmaḥ sādharmyaṃ mitabhāṣitve asyāpi bahubhāṣāvirāmarūpatvāt ।
kṛṣṇaviśeṣasya bhāṣāvirateḥ samarthanamevatasya sagarthanam । "pṛthvi ! sthirā bhava bhujaṅgam ! dhārayaināṃ tvaṃ kūrmarāja ! tadidaṃ dvitayaṃ dadhīthāḥ । dikkuñjarāḥ ! kuruta tatnitaye didhīrṣāṃ āryaḥ karoti harakārmukamātatajyam" । atra kāraṇabhūtaṃ harakārmukātatajyīkaraṇaṃ pṛthivīsthairyādeḥ kāryasya samarthakam ।
kāraṇena kāryasamarthanaṃ sādharmyeṇāhapṛthvīriti । kāryakāraṇayoścāviruddhadharmavattvameva sādharmyam । viruddhadharmavattvañca vaidharmya bodhyam । dhanurbhaṅgakāle lakṣmaṇasyoktiriyam ।
āryo rāmo harakārbhukamātatajyaṃ yataḥ karoti tataḥ kāraṇāt pṛthvyādikaṃ sthirādikaṃ bhavetyarthaḥ । enāṃ pṛthvīm । dvitīyaṃ pṛthvībhujaṅgamau, tat tritaye pṛthvībhujaṅgamakūrmarājatritaye । didhīrṣāṃ dharttumicchām ।
anyathā tu ātatajyīkaraṇe yāvān bharaḥ syāttena sarveṣāmasthairyaṃ syādityarthaḥ । atreti । naca pṛthvīsthairyādeḥ kathamātatajyīkaraṇasya kāryatvamasthairyādereva tatkāryatvāditi vācyam । asthairyādisambhāvanayā viśeṣasthairyadhāraṇadestatkāryatvāt ।
nacaivamātatajyīkaraṇātpūrvabhūtasya viśeṣasthairyādestatrāpi kathaṃ kāryatvamiti vācyamtajjñānakāryatve ca tatkāryatvopacārāt nāndīmukhasya vivāhanimittakatvavat । atrānayoḥ kāryakāraṇayoścāviruddhatatkāryakāraṇatāvacchedakadharmavattvaṃ sādharmyam । tādṛśāt krāraṇāt pṛthvyādeḥ sthirībhavanādikamucitamityevaṃ samarthanaṃ sthirībhāvādyupadeśa eka kāryam । tasyaucityameva samarthanamityapi vadati ।
kāryādisamarthanacatuṣkaṃ hetvalaṅkārarūpasyaivetyataḥ kāvyaprakāśakṛtā tadupekṣya cāturvidhyamevārthāntaranyāsoktaṃ kāraṇasya janakahetutvāt kāryasya ca jñāpakahetutvāt, granthakṛtā tu tato bhedo asya vakṣyate । "sahasā vidadhīta na kriyām" ityādau sampadvaraṇaṃ kāryaṃ sahasā vidhānābhāvasya vimṛśyakāritvarūpasya kāraṇasya samarthakam । etāni sādharmya udāharaṇāni । kāryeṇa kāraṇasya samarthanaṃ sādharmyeṇāhasahaseti ।
sahasā vimarṣaṇaṃ vinā kriyāṃ na vidadhīta, yato aviveko avimṛsyakāritā paramāpadāṃ padaṃ sthānam । vimṛśyakāritve tu na kevalaṃ nāpadaḥ kintu sampadaścetyāhavṛṇate hīti । vimṛśyakāritāguṇenaiva lobhaḥ । atreti ।
sampadvaraṇakāryād vimṛśyakāritvamucitamiti samarthanam । "itthamārādhyamāno api kliśnāti bhuvanatrayam । śāmyetpratyapakāreṇa nopakāreṇa durjanaḥ" । atra sāmānyaṃ viśeṣasya samarthakam ।
viśeṣeṇa sāmānyasya samarthanaṃ vaidharmyaiṇetyasyodāharaṇamūhyamiti vakṣyate । atastadanudāhṛtya sāmānyena viśeṣasamarthanameva vaidharmyeṇodāharatiitthamiti । tārakāsurasya bhuvanatrayakteśakatvabodhake śloke bhuvanatrayakleśakatvaviśiṣṭadurjanaviśeṣastāhakāsuraḥ । ārādhyamānatvataddharmasya viruddhadharmaḥ pratyayakriyamāṇatvaṃ durjanasāmānyasya ।
evaṃ kteśakatvavaidharmyaṃ śāntiḥ । kteśakatvaviśiṣṭadurjanaviśeṣasamarthanaṃ kteśakatvasamarthanarūpameva । viśeṣaṇe hīti nyāyāt । bhavati hi pratyapakāreṇaiva durjanasya śāntiḥ ।
tadviruddhāradhyamānatvavato durjanaviśeṣasya tārakasya bhuvanakteśanamucitamiti pratītiḥ । "sahasā vidadhīta-" ityatra sahasā vidhānābhāvasyāpatpradatvaṃ viruddhaṃ kāryaṃ samarthakam । evamanyat । kāraṇena kāryasamarthanaṃ vaidharmyeṇetyasyodāharaṇamūhyamiti vakṣyate ।
atastadanuktvā kāryeṇa kāraṇasamarthanaṃ vaidharmyeṇetyasyāpyudāharaṇaṃ sahas vidadhītetyatraivetyāhasahaseti । sahasā vidhānābhāvasyeti । kāraṇasyetyarthaḥ । āpatpadatvaṃ samarthakaṃ kāryam, sampadā viruddhamiti viruddhadharmavadityarthaḥ ।
abhāvatvabhāvatve atra viruddhadharme । atra hi vimṛṣyakāriṇa eva sampadāvaraṇāt kāryāt sahasā vidhānābhāva ucita iti pratītiḥ । evamanyaditi । viśeṣaṇasāmānyasamarthanaṃ kāraṇena kāryasamarthanañca vaidharmyeṇa yadanudāhṛtaṃ tadityarthaḥ ।
tatra viśeṣeṇa sāmānyasamarthanaṃ vaidharmyeṇa yathā "guṇaānābheva daurātmyāddhuri dhūryo na yujyate । asaṃjātakiṇaskandhaḥ sukhaṃ svapati gaurgaliḥ" । iti । asyārthaḥdhūryaḥ āropyamāṇabhāravahanasamarthaśca prāṇī dhuri bhāravahane niyujyate ।
tacca guṇānāmeva daurātmyād daurjanyād dhūryatvaguṇasya bhāravahanaduḥ khaprayojakatvāttasya daurjanyam । guṇābhāve tu tādṛśaṃ duḥ khaṃ na bhavatītyāhaasaṃjāteti । kiṇo yugagharṣaṇāducchūnabhāgaḥ । asaṃjātatatskandho galiralaso gauḥ sukhaṃ svapiti, natu dhuri niyujyate ityarthaḥ ।
atra dhuri niyujyamānadhūryaprāṇī sāmānyam; aniyujyamānaprāṇiviśeṣeṇa galigavādiyujyamānatvaviruddhadharmeṇa sukhasvāpena dhūryaviruddhadharmeṇa galitvena ca samarthitam । alasasya sukhasvapanaśīlasya dhūryasya dhuri niyujyamānatvamucitamiti pratīteḥ niyogasamarthanameva niyujyamānadhūryasamarthanaṃ; "saviśeṣaṇe hi'; iti nyāyāt । kāraṇena kāryasamarthanaṃ vaidharmyeṇa yathā "sa vijigye raṇe sarvān rākṣasendro baloddhataḥ । rāmabāṇakaṭusvādamanāsvādya hi tādṛśaḥ ।
iti । atra hi rāvaṇasya vijayaḥ kāryaṃ rāmabāṇakaṭusvādānāsvādena kāraṇena samarthitam । tadanāsvādena tasya vijaya ucitastadāsvāde sati tadasambhavāditi pratiteḥ । bhāvatvābhāvatve tayorvaidharmye ।
hetorvākyapadārthatve kāvyaliṅgaṃ nigadyate । kāvyaliṅgālaṅkāramāhakriyākārakabhāvena samāptatve vākyaṃ, asamāptatve padam । ayameva hetvalaṅkāraḥ kāvyahetuścotyate । "yattvannetrasamānakānti salile magnaṃ tadindīvaraṃ meghairantaritaḥ priye ! tava mukhacchāyānukārī śaśī ।
ye api tvadramanānukārigatayaste rājahaṃsā gatā- stvatsādṛśyavinodamātramapi me daivena na kṣamyate" । atra caturthapāde pādatrayavākyāni hetavaḥ । yattvannetreti । varṣāsu bhāvanopanītāṃ rāvaṇopahṛtāṃ sītāṃ sambodhya rāmasyeyamuktiḥ ।
he priye ! tvatsādṛśyenārthād dṛśyamānena yo vinodastanmātramapi me daivena na kṣamyate । nanu nīlotpalacandrahaṃsagatiṣu tvannetramukhasādṛśyāni vilokyantāmityata āha । yattvannetreti । varṣākālaṃvaśāt nīlotpalaṃ jalamagnaṃ, candro meghāntaritaḥ, rājahaṃsāśca mānasaṃ gatā ityarthaḥ ।
pādatrayavākyānīti । vākyatrayasyaiva kriyākārakabhāvena samāptatvād hetava ityatra hetvarthakā ityarthaḥ । "tvadvajirājinirdhūtadhūlīpaṭalapaṅkilām । na dhatte śirasā gaṅgāṃ bhūribhārabhiyā haraḥ" ।
atra dvitīyārdhe prathamārdhamekapadaṃ hetuḥ । tvadvājīti । nirddhūta uddhūtaḥ । na dhatte ityutprekṣitam ।
ekapadamiti । paṅkilāmityantaṃ kriyānanvayenāsamāptyā samāsena caikapadamityarthaḥ । "paśyantyasaṃkhyapathagāṃ tvaddānajalavāhinīm । deva ! tripathagātmānaṃ gopayatyugramūrdhani" ।
paśyantyasaṃkhyeti । atrāpi gopāyatītyutprekṣitam । atra paśyantītyasaṃkhyapathgāmiti tvaddānajalavāhinīmiti ca padādeva kriyānanvayenāsamāptatvāt pathatrayagamanāpekṣayā asaṃkhyāpathagamanoktarṣeṇa taddarśanaṃ gopanahetuḥ । iha kecid vākyārthagatena kāvyaliṅgenaiva gatārthatayā kāryakāraṇabhāver'thāntaranyāsaṃ nādriyante ।
tadayuktam, tathā hyatra hetustridhā bhavatijñāpako niṣpādakaḥ samarthakaśceti । tatra jñāpako anumānasya viṣayaḥ, niṣpādakaḥ kāvyaliṅgasya, samarthakor'thāntaranyāsasya, iti pṛthageva kāryakāraṇabhāver'thāntaranyāsaḥ kāvyaliṅgāt । kāvyaprakāśakṛdabhipretārthamāhaiha keciditi । vākyārthagateneti ।
kāryakaraṇasamarthena yānyudāharaṇāni darśitāni tatra hetūnāṃ vākyārthamātragatatvāj jñāpako anumānasya viṣaya iti । idaṃ tu kāvyaprakāśakṛdviṣayavibhāgamanādṛtyaiva likhitaṃ tanmate hi praśrasyaiva jñāpako heturna hetvalaṅkāraḥ, tatrottarālaṅkāreṇāghrātatvāt । anyatra tu janako jñāpakaśca heturhetvalaṅkāra eva । ata eva "bhasmoddhūlana bhadramastu bhavate rudrākṣamāle śubhaṃ hā sopānaparamparāṃ girisutākāntālayālaṅkṛtim ।
adyārādhanatoṣitena vibhunā yuṣmatsaparyāsukhā- llokocchedini mokṣanāmani mahāmohe nidhīyāmahe" । iti śloke sukhālokaccheditvaṃ mokṣasya mahāmohatve heturityuktyā hetvalaṅkārodāharaṇatayā udāhṛtam । tatra mokṣasya mahāmohatāyā alīkatvena sukhālokaccheditvasya janakahetutvāsambhavena jñāpakahetutvādeva । anumānaṃ tu sādhyasādhanayorekadharmigatatvena nirdeśe sati hetorhetutvena nirdeśe satyeva ।
iha tu sukhālokācchedinītyanena hetoreva nirdeśo natu hetutvena । bhavatāpyanumānodāharaṇatayā vakṣyamāṇeṣu ślokeṣu hetūnāṃ hetutvenaiva nirdeśāt nahi "parvāto vahnimān dhūmāt a; ityukte anumānam । tasmād jñāpakahetumātraṃ nānumānālaṅkārasya viṣayaḥ, kintu darśitahetureva । ato jñāpakahetumātrasyānumānasyānumānatvamuktamityuktam ।
niṣpādakaḥ kāvyaliṅgasyeti । idamapi "bhasmoddhūlane'; tyādau na sambhavatītyavadheyam । tvadvājirājītyatra paśyantyasaṃkhyetyatra ca hetorniṣpādakatvāsambhavādutprekṣā । tathāhi"yattvannetra-" ityādau caturthapādavākyam, anyathā sākāṅkṣatayāsamañjasameva syāt iti pādatrayagatavākyaṃ niṣpādakatvenāpekṣate ।
yattvannaitrasamānakāntītyuktahetvalaṅkārodāharaṇe daivākṣamāṃ prati nīlotpalādīnāṃ salilamagnatvāderjanakahetutvāsambhavāt kaṣṭasṛṣṭyā janakatvamupapādayitumāha । tathāhi "yattvannetreti a; caturthapādavākyaṃ daivākṣamābodhakam, anyathā yattvannetretyādihetvanupādāne asamañjasaṃ hetvākāṅkṣāsattvenānivṛttākāṅkṣam । pādatrayavākyamityatra vākyārthamityarthaḥ । niṣpādakatvena nirākāṅkṣabodhaviśiṣṭatayā daivākṣamāniṣpādakatvena ।
tathā ca īdṛśabodhaviṣayatārūpaviśeṣaṇāṃśaniṣpādakatvena saviśeṣaṇanyāyād viśeṣṭaniṣpādakatvamityuktam । idaṃ na ruciramuktam । jñāpakāṃśaviṣayatājanakatvena tadviṣayajanakatvasvīkāre anumānālaṅkāre pra)jñāpakālaṅkāre ca tadāpatteḥ । tasmādīdṛśakaṣṭasṛṣṭimanādṛtya kāvyaprakāśakṛtā kāryakāraṇasamarthaner'thāntaranyāso anādṛtaḥ ।
sa eva jyāyān । "parāpakāranirataidurjanaiḥ saha saṅgatiḥ । vadāmi bhavatastattvaṃ na vidheyā kadācana" । ityādivadupadeśamātreṇāpi nirākāṅkṣatayā svato api gatārthaṃ sahasā vidhānābhāvaṃ sampadvaraṇaṃ sopapattikameva karotīti pṛthageva kāryakāraṇabhāver'thāntaranyāsaḥ kāvyaliṅgāt ।
nanvevaṃ "sahasā vidadhīte'; tyādāvapi "vṛṇate hi'; ityādipadārdhaṃ vinā pūrvārdhavākyaṃ sākāṅkṣamityata uktarityā tatrāpi kāvyaliṅgameva syānnārthantaranyāsa ityarthaḥ । tatra tādṛśākāṅkṣā nāstītyāhasahasetyādi । upadeśamātreṇāpi nirākāṅkṣatayā vṛṇate hi ityādāvākāṅkṣārāhityenāpi gatārthaṃ caritārthamityataḥ sahasā vidhānābhāvaṃ karmabhūtaṃ sampadvaraṇaṃ karttṛ sopapatikameva kurute । nanu ākāṅkṣābalāddheturbhavatītyarthaḥ ।
tatropadeśatāyā dṛṣṭantamāhaparāpakāraniratairiti । tatra "na vidheye'; ti kṛtyapratyayādinātrāpi "vidadhīte'; tyatra vidhipratyayādupadeśapratītirityarthaḥ । parāpakāretyādau samarthanīyānirdeśāt nāstyeva tatrārthāntaranyāsa iti viśeṣaḥ । idaṃ tvavadheyamsahasetyādāvupadeśarūpatvena caritārthatvānmā bhavatu taddhetvalaṅkāraḥ ।
pṛthvi sthirā bhavetyādau siddhe sthairye upadeśasambhavāt kārmukajyātatīkaraṇaṃ hetumapekṣate eveti tatra hetvalaṅkāraprasaktirdurvāraiva । "na dhatte śirasā gaṅgāṃ bhūribhārabhiyā haraḥ । tvadvājirājinirdhūtadhūlibhiḥ paṅkilā hi sā" । ityatra hiśabdopādānena paṅkilatvāditivaddhetutvasya sphuṭatayā nāyamalaṅkāraḥ, vaicitryasyaivālaṅkāratvāt ।
yatra janakahetorhetutvenaiva nirdeśastatra vaicitryābhāvānna hetvalaṅkāra ityāhani dhatta ityādi । atra "hi" śabdohetutābodhaka ityāhahi śabda iti । atra hetustridhā bhavati, traividhyena alaṅkāraṇāṃ viṣayavibhāgasthāpanāt kathaṃ tridhetyāha । jñāpakaḥ siddhatvenaivānirdiṣṭasyāpratītasya pratyāyakaḥ ।
yatra sādhyasādhakatvākāreṇa hetumatornirdeśaḥ, yathā "yatra patatyabalānā" mityādau śarāpātena madanadhāvanasyāniṣpādakaḥ sākāṅkṣatvena siddhasya sādhakaḥ । yathāsahasā vidadhīta na kriyāmityādau । anyathā yattvannetra ityādi pādatrayaṃ vināsamañjasaṃ syāt tadaivāsya virahiṇo nāyikāsādṛśyavinodāsahatvasya svato apratīteḥ । svato api samarthakatvād vākyābhāve apītyarthaḥ ।
gatārthaṃyattvannetretyādivailakṣaṇyena nirākāṅkṣatāyā pratītābhidheyam । uktameva draḍhayatipṛthageveti । sphuṭatayābhidheyaviṣayatayā, vaicitryasyālaukikavicchitteḥ । idañca kāvyaliṅgasya heturvaicitaryāvahanena na nivarttata iti kāvyaliṅgākhyamalaṅkaraṇam ।
anumānaṃ tu vicchittyā jñānaṃ sādhyasya sādhanāt । anumānālaṅkāramāhaanumānaṃ tviti । vicichattyā bhaṅgyā sādhanād sādhyasya jñānamityarthaḥ । bhaṅgī cāhāryāroparūpā; vahnimān dhūmādityasya vāraṇāya tat ।
atra sādhyasādhanayoreva dharmigatatvaṃ kāvyaprakāśakṛduktaṃ viśeṣaṇaṃ deyameva । anyathā dhanurātatajyīkaraṇarūpahetupṛthvīsthairyayordharmibhede api pṛthvī sthiretyādau atiprasaktyāpateteḥ । vicchittyā kavipratibhotthāpitena vaicitryeṇa । vahnimān dhūmavattvādityādau laukikoktimātre sadharmiṇyayogavyavacchedaḥ ।
vyāpakasya sādhyatvam । pakṣasattvasapakṣasattvavipakṣavyāvṛttatvaviśiṣṭo hetuḥ sādhanam । evaṃ śabdavṛttenāpi yatra sādhyasādhanatvākāreṇa nirdeśastatrānumānālaṅkāraḥ । kāvyaliṅge tvarthānusandhānādeva hetuhetumadbhāvapratītiḥ ।
"jānīmahe asyā hṛdi sārasākṣyā virājate antaḥ priyavaktracandraḥ । tatkāntijālaiḥ prasṛtaistadaṅgeṣvāpāṇḍutā kuḍmalatākṣipadme" । atra rūpakavaśādvicchittiḥ । pāṇḍorghūrṇamānanetrāyā virahiṇyā varṇanamidam ।
jānīmahe anuminuma ityarthaḥ । asyā antarityanvayaḥ । iyamantaḥ priyavaktracandravatī tatkāntyadhīnapāṇḍudehakuḍmalitanetrapadmattvādityanumānam । atra vicchittiṃ grāhayatiatra rūpaketi ।
mukhanetrāyoścandrapadmarūpakamaṅgapāṇḍupāṇḍutvāṃśe apahnutirapi bodhyā । tasya candrasya kāntijālaiḥ । tat tasmāt rūpakavaśādakṣṇeḥ padmatvaprayojitaṃ rūpakālaṅkāramantarbhāvyoktatvām । "yatra patatyabalānāṃ dṛṣṭirniśitāḥ patanti tatra śarāḥ ।
taccāparopitaśaro dhāvatyāsāṃ puraḥ smaro manye" । atra kaviprauḍhoktivaśādvicchittiḥ । utprekṣāyāmanaścitatayā pratītiḥ, iha tu niścitatayetyubhayorbhedaḥ । vicchittyantareṇāpyudāharatiyatra patatīti ।
śarā ityatra smarīyaśaratvabodhakavelakṣaṇyaṃ bodhyam । manye ityatrānuminuma ityarthaḥ । abalāścāropitaśarasmarapuraḥ sarāḥ svadṛṣṭipātaviśiṣṭadikpatannimittaśarakatvādityanumānam । śareṣupuṣpamayatvaṃ bodhyam ।
teṣāṃ niśitatvaṃ tu āropyam । utprekṣāviśeṣādasya bhedamāhautprekṣāyāmiti । hetūtprekṣāyāmityarthaḥ । evañca darśitodāharaṇadvaye "jānīmahe" "manye" iti padayorutprekṣāvācakatve taddvaye utprekṣā naiveti bodhyam ।
tatpadadvayābhāve tu dvayoḥ sandehasaṅkara iti ca bodhyam । na kevalamalaṅkārantarāśrayeṇaiva vicchattiretadalaṅkāraprayojiketyudāharaṇāntaraṃ darśayatiyathā veti । anyorudāharaṇayorhṛdaye prayasadbhāvasya smaradhāvanasya ca kāraṇarūpasya sādhyasyāpi padmakuḍmalatā śarapatanañca sādhanaṃ yathā parvato ayaṃ vahnimān dhūmavattvādityādau । evam ।
"ārūḍhaḥ patita iti svasambhave api svacchānāṃ pariharaṇīyatāmupaiti । karṇebhyaścyutamasitotpalaṃ vadhūnāṃ vīcībhistaṭamanu yannirāsurāpaḥ" । atra svacchānāṃ patitaparihārarūpasāmānyasya jalānāmasitotpale nirasanarūpo viśeṣarūpaḥ sādhanam । yathā vṛkṣo ayaṃ śiṃśapātvādityādau ।
evaṃ cāsya vicchittiviśeṣasya vitarkākhyabhinnālaṅkāraprayojakatva । nirūpaṇaprayāso rāghavānandānāmavicāramūla eva । aniścitatayānirddharitatvena sambhāvanotthānād iti bhāvaḥ । niścitatayā parvato ayaṃ vāhnimānityādau vahnimattvādivat ।
abhedenābhidhā heturhetorhetumatā saha । yathā mama"tāruṇyasya vilāsaḥ" ityatra vaśīkaraṇaheturnāyikāvaśīkaraṇatvenoktā, vilāsahāsayostvadhyavasāyamūlo ayamaṅkāraḥ । kāvyaliṅgatiriktamaparamapi hetusaṃjñakamalaṅkāramāhaabhedeneti । hetumatā kāryeṇa saha hetorabhedenābhidhābhidhānaṃ hetunāmālaṅkāra ityarthaḥ ।
tāruṇyasyetyādau taddarśayativaśīkaraṇeti । vilāsahāsatāṃśe kāryakāraṇabhāvādāhavilāseti । vilāsādistāruṇyādijanya eva nāyikāyāḥ paramparāyāḥ kāraṇatvādyo abhedādhyāsastanmūlastacchobhito ayamityarthaḥ । bahuṣu tatpāta eva śobhetyabhiprāyaḥ ।
atra ca śuddhasāropā lakṣaṇaiva, nahyayamalaṅkāra iti kāvyaprakāśakṛt । abhedenābhidhānaṃ samānadhikaraṇanirdeśāditi bhāvaḥ । heturhetvākhyo alaṅkāraḥ । kāryakāraṇavicchittyāśrayeṇānumānānantaramasya prastāvaḥ ।
adhyavasāyamūlaḥ । vaicitryaṃ vijṛmbhaṇasya vilāsatvena pracuratarollāsasya hāsatvenādhyavasāyāt । anukūlaṃ prātikūlyamanukūlānubandhi cet । anukūlasaṃjñakamalaṅkārantaramāhaanukūlamiti ।
prātikūlya yadyanukūlasya iṣṭārthasāyanubandhi janakamityarthaḥ । anukūlamityalaṅkāranāma । anukūlānubandhi ānukūlyāvaham । asyāpi kāraṇavaicitryamūlatvena hetvalaṅkārāntaraṃ lakṣaṇam ।
asya sāgasa ityarthaḥ । "kupitāsi yadā tanvi ! nidhāya karajakṣatam । badhāna bhujapāśābhyāṃ kaṇṭhamasya dṛḍhaṃ tadā" । asya ca vicchittiviśeṣasya sarvālaṅkāravilakṣaṇatvena sphuraṇātpṛthagalaṅkāratvameva nyāyyam ।
kupitāsītimāninīṃ prati sakhyā uktiriyam । yadītyathe yadā । he tanvi ! yadi kupitāsi tadā karajakṣataṃ vidhāya bhujapāśābhyāmasya nāyakasya kaṇṭhaṃ dṛḍhaṃ badhāna ityarthaḥ । atra karajakṣatabhujapāśabandhau pratikūlau; nāyakaprīteḥ abhīṣṭasyānubandhi ।
atrānukūlapadārthasya vyaṅgyatvam । kvacittu tasya vācyatvamapi । "aniśamapi makaraketurmanaso rujamāvahannabhimato me । yadi madirāyatanayanāṃ tāmadhikṛtya praharatīti ।
" atrābhimataśabdasyeṣṭhapadatvaṃ vācyam । anyairanuktasyālaṅkārasya svīkārabījamāhaasya ceti । vastuno vaktumiṣṭasya viśeṣapratipattaye । niṣedhābhāsa ākṣepo vakṣyamāṇoktago dvidhā ।
caturvidhamākṣepālaṅkāramāhavastuna iti । vaktumiṣṭasya vastuno niṣedhābhāso aniṣedhābhiprāyatvena niṣedhābhāsa ākṣepālaṅkāra ityarthaḥ । niṣedhābhāsasya phalamāhaviśeṣapratipattaye iti । prathamaṃ tasya dvaividhyamāhavakṣyamāṇeti ।
vakṣyamāṇasya uktasya vā vaktumiṣṭasya niṣedhābhāsa ityarthaḥ । uktasya vaktumiṣṭasya coktiḥ prācīnecchāviṣayatvāt । sampratyarthasya gamyatvavaiśiṣṭyenāvaśiṣṭamākṣepālaṅkāramāhavastuna iti । ayamarthaḥ-vivakṣitasya vastunaḥ prākaraṇikatvādayukto niṣedhaḥ kutaḥ san bādhitasvarūpo yatrābhāsatāmavagamayati sa ākṣepo alaṅkāraḥ ।
na cātra niṣphala ityāhaviśeṣa iti । prakṛtaniṣṭhatvena viśeṣasya pratipattaye ityarthaḥ । sattāsamāno niṣedhaḥ । kvacid vakṣyamāṇaviṣayaḥ kvaciduktaviṣaya iti dvividha ākṣepo alaṅkāraḥ ।
tatra vakṣyamāṇaviṣaye kvacitsarvasyāpi sāmānyataḥ sūcitasya niṣedhaḥ kvacidaṃśoktāvaṃśāntare niṣadha iti dvau bhedau । uktaviṣaye ca kvacidvastusvarūpasya niṣedhaḥ, kvacidvastukathanasyeti dvau, ityākṣepasya catvāro bhedāḥ । "smaraśaraśatavidhurāyā bhaṇāmi saṃkhyāḥ kṛte kimapi । kṣaṇamiha viśramya sakhe ! nirdayahṛdayasya kiṃ vadāmyathavā" ।
atra sakhyā virahasya sāmānyataḥ sūcitasya vakṣyamāṇaviṣaye niṣedhaḥ । smaraśareti । nāyikāyā virahāvasthāṃ nāyake vivakṣostatsakhyā uktiriyam । sakhīpatitvena sakhe ! iti sambodhanam ।
kṣaṇamiha viśramya bhaṇāmītyanvayaḥ । kathanīyabāhulyād viśramapūrvakatvakathanam । nirdayahṛdayeṣu yuṣmādṛśeṣvityarthaḥ । atreti ।
virahasya virahāvasthāyāḥvakṣyamāṇe viśeṣe pāṇḍutvakṛśatvādau nirdayahṛdayatvena tu sāmānyataḥ sūcanam । niṣedhābhāsavaśācca tasyā vaśyamaraṇarūpaviśeṣapratipattiḥ । sarvatrāpi vakṣyamāṇasya virahasya sāmānyataḥ sūcanaṃ smaraśaravidhurāyā iti pratipādanāt । vakṣyamāṇo virahiṇyāstattadavasthāviśeṣāṇāmakathanāt ।
"tava virahe hariṇākṣī nirīkṣya navamālikāṃ dalitām । hanta ! nitāntamidānīm āḥ kiṃ hatajalpitairathavā" । atra mariṣyatītyaṃśo noktaḥ । aṃśaniṣedhābhāsamāhatava viraha iti ।
nitāntamidānīmiti । anyadā uddīpakavikasitamallikādarśanādakṣitajīvanā hyāsīt । idānīṃ tu mariṣyatītyasyāṃśasyānuktasya niṣedhābhāsaḥ । vīkṣyetyaṃśastūktaḥ ।
evaṃ niṣiddhoktiviṣayasya maraṇasyāśakyavaktavyatvarūpasya viśeṣasya pratipattistatphalam । "bālaa ! ṇāhaṃ dūtī tua piosi tti ṇa maha vāvāro । sā marai tujjha aaso etnaṃ dhammakkharaṃ bhaṇimo" । atra dūtītvasya vastuno niṣedhaḥ ।
uktaniṣedhaviṣaye vaktumityasya vastusvarūpasya niṣedhamāhabālaa iti । "bālaka nāhaṃ dūtī tiṣṭha priyo asīti na mama vyāpāraḥ । sā mriyate tavāyaśaḥ etad dharmākṣaraṃ bhaṇāmaḥ । iti ।
dharmānabhijñātvena dharmavaktrayā bālakatvena sambodhitaḥ । dharmakathanamātrasyoddeśyatvasūcanāya ātmano dūtītvaniṣedaḥ । nāyikāyāḥ pravṛttyanumatirapi mama nāstītyetatsūcanāya tiṣṭhetyuktam । tathā prāṇimātradharmo vaktavyastatra svapriyatvamanyajanapriyatvaṃ vā na prayojakamityetatsūcanāya priyo asītyuktam ।
tasyā mama vā priyo asīti netyarthaḥ । atra sā mriyate ityuktaviṣaye vaktumiṣṭasyātmano dūtītvasya vastunā eva niṣedho natu tadukteḥ । naca dūtītvaniṣedhaḥ kathamuktamaraṇaviṣayaka iti vācyam । maraṇavyāvarttakadūtītvaviṣayatvena paramparayā tadviṣayatvāt atrādharmato nivṛttaye yathārthavāditvasya viśeṣasya pratipattiḥ ।
"virahe tava tanvaṅgī kathaṃ kṣapayatu kṣapām । dāruṇavyavasāyasya puraste bhaṇitena kim ?" । atra kathanasyoktasyaiva niṣedhaḥ । uktiniṣedhamāhavirahe iti ।
atroktasya kṣapākṣapaṇāsāmarthyasya uktereva niṣedhaḥ । atreti । atra kathanasyoktasyaivetyatra uccāritasyaivetyartaḥ । atra tad vyaṅgyaduḥ khātiśayasya viśeṣasya pratipattiḥ ।
prathamodāharaṇe saṃkhyā avaśyambhāvimaraṇamiti viśeṣaḥ pratīyate । dvitīye aśakyavaktavyatvādi, tṛtīye dūtītve yathārthavāditvam, caturthe duḥ khasyātiśayaḥ । na cāyaṃ vihitaniṣedhaḥ, atra niṣedhasyābhāsatvāt । uktaślokacatuṣṭaye uktarūpaviśeṣapratipattiṃ darśayatiatra prathamamiti ।
tṛtīye dūtyā ityeva samyak pāṭhaḥ । tathā ca dūtīreva satītyarthaḥ । nanu "karttavyaṃ pratyahaṃ strānaṃ natu rātrau kadācana'; ityatra vihitasya pratyahasnānasya rātrau niṣedhavad vidhiniṣedha evāyam । sa ca nālaṅkāratāṃ bhajata ityāśaṅkatena ceti ।
samādhatteatreti । vāstavaniṣedhasyaivānalaṅkāratvam; niṣedhābhāsasya tu alaṅkāratvameveti bhāvaḥ । atra ca vihitaniṣedhena vicchitterabhāvāt kṣudratvādyalaṅkāramadhye kāvyaprakāśakārādibhirlākṣitena sāṅkaryabhramaṃ nirasyatina cāyamiti । atra vihitaniṣedhe ।
"bāṇena hatvā mṛgamasya yātrā nivāryatāṃ dakṣiṇamārutasya । ityarthanīyaḥ śabarādhirājaḥ śrīkhaṇḍapṛthvīdharakandarasthaḥ" । "yadvā mṛṣā tiṣṭhatu dainyameta- nnaicchanti vairaṃ marutā kirātāḥ । kīliprasaṅge śavarāṅganānāṃ sa hi śramaglanimapākaroti" ।
iha hi prathamapadyoktasya dvitīyapadena niṣedhastāttvika eva । "kva sūryaprabhavo vaṃśaḥ kva cālpaviṣayā matiḥ । titīrṣurdustaraṃ mohāduḍupenāsmi sāgaram" । "mandaḥ kaviyaśa- prepsurgamiṣyāmyupahāsyatām ।
prāṃśulabhye phale lobhādudvāhuriva vāmanaḥ" । "athavā kṛtavagdvāre vaṃśe asmin pūrvasūribhiḥ । maṇau vajrasamutkīrṇo sūtrasthe vāsti me gatiḥ" । atra padyadvayoktaniṣedhasya tṛtīyapadyena vidhāne niṣedhasyābhāsatā eva ।
aniṣṭasya tathārthasya vidhyābhāsaḥ paro mataḥ । anyavidhamākṣepālaṅkāramāhaanuṣṭasyeti । aniṣṭasyārthasya vidhyābhāso niṣedhabodhako vidhistathā pūrvoktavat viśeṣapratipattaye cettadāpara ākṣepālaṅkāra ityarthaḥ । evamīṣanniṣedhābhāsāśrayamekamākṣepamuktvā tadviparītamaniṣṭhavidhyābhāsaṃ dvitīyamāhaaniṣṭasyeti ।
ayamarthaḥ । yatheṣṭasya niṣedhastathaniṣṭasya nidhiranupapadyamāna ābhāse paryavasāyī dvitīyākṣepālaṅkārabījamiti । tatheti pūrvavadviśeṣapratipattaye । "gaccha gacchasi cet kānta ! panthānaḥ santu te śivāḥ ।
mamāpi janma tatraiva bhūyādyatra gato bhavān" । atrāniṣṭatvādramanasya vidhiḥ praskhaladrūpo niṣedhe paryavasyati । viśeṣaśca gamanasyātyantaparihāryatvarūpaḥ pratīyate । "gaccha gacchasi cetkānta'; ityatra janmakathanānmaraṇaṃ vyaṅgyam ।
praskhaladrūpa itiavidhībhavadrūpa ityarthaḥ । viśeṣapratipattiṃ darśayativiśeṣaśceti । atyantaparihāryarūpaḥ mamāpītyādinā dvitīyārdhena vyañjitaḥ । yatatra yātu yātu kimanena tiṣṭhatā muñca muñca sakhi sādaraṃ vacaḥ ।
khaṇḍitādharakalaṅkitaśriyaṃ śaknumo na nayanairnirīkṣitum । a; iti rāghavānandairudāhṛtaṃ tadasamañjasam । atrodāharaṇavat sarvathā na yātviti tathāvidhāparādhakāle nāyikāyā niṣedhābhāsasya mūḍhānāmapi buddhyanārohāt । vibhāvanā vinā hetuṃ kāryotpattiryaducyate ।
uktānuktanimittatvāddvidhā sā parikīrtitā । vibhāvanālaṅkāramāhavibhāvaneti । hetuṃ hetvābhāsam । kāryotpattistadīyakāraṇaviśeṣādivācyam ।
uktānuktetinimittaṃ kāryotpatteḥ । vyācaṣṭevinā kāraṇamiti । asya cākṣepasya virodhāśrayatvena tadanantaraṃ virodhamūlālaṅkārapradarśanaṃ prakriyatevibhāvaneti । ucyate camatkārapratipattaye kavinā nibadhyate yasya kasyacitkāraṇasyābhāvaṃ darśayitvetyarthaḥ ।
evamanyeṣu evaṃvidhasthaleṣu sūtrārthā neyāḥ । tattvataḥ sarvathākāraṇābhāve kāryotpatteravidyamānatvāt । ukteti । sā vibhāvanā uktanimittā anuktanimittā cetyarthaḥ ।
vinā kāraṇamupanibadhyamāno api kāryodayaḥ kiñcidanyatkāraṇamapekṣyaiva bhavituṃ yuktaḥ । tacca kāraṇāntaraṃ kvaciduktaṃ kvacidanuktamiti dvidhā । "anāyāsakṛśaṃ madhyamaśaṅkatarale dṛśau । abhūṣaṇamanohāri vapurvayasi subhruvaḥ" ।
anāyāseti । madhyo madhyabhāgaḥ । aśaṅke śaṅkayaiva tāratamyaucityāt । atra vayorūpanimittamuktam ।
sati hetau phalābhāvo viśeṣoktistathā dvidhā । phalābhāvaḥ śabdenopanibaddha ityādi pūrvavat । tathetyuktānuktanimittatvāt । "dhanino api nirunmādā yuvāno api na cañcalāḥ ।
prabhavo apyapramattāste mahāmahimaśālinaḥ" । viśeṣoktyalaṅkāramāhasati hetāviti । ukte sītyarthaḥ, phalābhāvo apyukta ityarthaḥ । dhanino apīti ।
te varṇanīyā rājānaḥ । etadeva viśadayativineti । iyañca kāraṇābhāvena paratantratayā kāryetpatterviśiṣṭatayā bhāvanādanvarthā vibhāvanā । atra mahāmahimaśālitvaṃ nimittamuktam ।
atraiva caturthapāde "kiyantaḥ santi bhūtale" iti pāṭhe tvanuktam । acintyanimittatvaṃ cānuktanimittasyaiva bheda iti pṛthaṅnoktam । "sa ekastrīṇi jayati jaganti kusumāyudhaḥ । haratāpi tanuṃ yasya śambhunā na hṛtaṃ balam" ।
acintyanimittarūpasya prabhedāntaraṃ kāvyaprakāśakṛtocyate । taccānuktanimittarūpameveti pṛthak nocyate ityāhaacintyeti । acintyanimittodāharaṇaṃ taduktaṃ darśayatiyathā sa eka iti । trīṇi jagantītyanvayaḥ ।
atra tanuharaṇenāpi balāharaṇe nimittamacintyam । iha ca kāryābhāvaḥ kāryaviruddhasadbhāvamukhenāpi nibaddhyate । vibhāvanāyāmapi kāraṇābhāvaḥ kāraṇaviruddhasadbhāvamukhena । evañca "yaḥ kaumāraharaḥ" ityāderukaṇṭhākāraṇaviruddhasya nibandhanādvibhāvanā ।
"yaḥ kaumāra-" ityādeḥ kāraṇasya ca kāryaviruddhāyā utkaṇṭhāyā nibandhanādviśeṣoktiḥ, evaṃ cātra vibhāvanāviśeṣoktyoḥ saṅkaraḥ । śuddhodāharaṇaṃ tu mṛgyam । utkaṇṭhākāraṇaviruddhasyeti । utkaṇṭhākāraṇaṃ hi tādṛśapatyādyasannidhānaṃ, tadviruddhasya tādṛśapatyādisannidhānasyetyarthaḥ ।
kāraṇasya ca kāryaviruddhāyā iti । tādṛśakāraṇasya yatkāryamanutkaṇṭhā । tadviruddhāyā ityarthaḥ । śuddhodāharaṇaṃ mṛgyamiti ।
śuddhodāharaṇadvayantu vibhāvanāviśeṣoktyoranāyāsakṛśamityādikaṃ, a; dhanino api nirunmādā'; ityādikameva cāsti । tayostathātvameva mṛgyamityarthaḥ । tathāhianāyāsakṛśamityādau śaṅkāviruddhāyā aśaṅkāyā, bhūṣaṇaviruddhasya'bhūṣaṇatvasya ca pratītāvapi na viśeṣoktiḥ pratīyate । na hi tāralyābhāvarūpasya phalābhāvasya manohāritvābhāvarūpasya phalābhāvasya ca pratītyā viśeṣoktiḥ syāt ।
tathā dhanino apītyādāvadhanitvāviruddhasya dhanitvasya pratītāvapi na vibhāvanāpratītiḥ, nahi adhanitvādeḥ phalānyanunmādādīni yenādhanitvaviruddhadhanitvapratītāvapi tādṛśaphalābhāvapratītyā vibhāvanā syāt । iha ca kāryābhāva ityādigranthaḥ prathamapariccheda eva viśadīkṛtaḥ । saṅkara ekasyopagrahanyāyadoṣābhāvādaniścaya iti prakāraḥ । śabdodāharaṇaṃ viśeṣokteḥ kāryaviruddhasadbhāvamukhena, natu "sa ekastrīṇi" ityādivat kāryaviruddhamukhena vibhāvanāyāśca kāraṇaviruddhasadbhāvamukhena śuddhodāharaṇaṃ tu anyānyasāṅkaryābhāvayuktam ।
"karpūra iva dagdho api śaktimān yo jane jane namo astvavāryavīryāya tasmai makaraketave" । atra dāhakāryaṃtayā śakterabhāvo aśaktiviruddhaśaktisadbhāvamukhena upanibaddha iti viśeṣoktiḥ suphuṭā । jātiścaturbhirjātyādyairguṇo guṇādibhistribhiḥ । kriyā kriyādravyābhyāṃ yaddravyaṃ dravyeṇa vā mithaḥ ।
viruddhamiva bhāseta virodho asau daśākṛtiḥ । daśavidhaṃ virodhābhāsālaṅkāramāhajītirityādi । jātyādau jātiguṇakriyādravyairmitho viruddhairiti yathāliṅgamanvayaḥ । guṇaśca jātikriyābhinnaṃ dharmamātraṃ bodhyam ।
guṇādibhistribhiriti । tasya jātyā saha virodhastu jāterguṇena saha virodharūpa eveti pūrvagaṇanāpraviṣṭatvānnoktaḥ । evamuttaradvaye api । dvavyaṃ tvekavyaktikaṃ bodhyam ।
caturbhiḥ jātiguṇakriyādravyaiḥ viruddhamiva bhāseta, paryavasāne tu āvirodha eva anyathā doṣāvahatvādityarthaḥ । guṇasya jātyā saha jāterguṇena saha virodha eveti guṇaviruddhasya traividhyameva । evameva kriyāviruddhasya caikyavidhyamevetiḥśākṛtirdaśaprakāro virodhaḥ । "tava virahe malayamaruddavānalaḥ śaśiruco api soṣmāṇaḥ ।
hṛdayamalirutamapi bhinte nalinīdalamapi nidāgharavirasyāḥ" । tatra jāteścaturbhiśca saha virodhamekaśloke eva darśayatitava viraha iti । tava virahe asyā iti malayapavanādau sarvatrānvayaḥ । atra davadahanatvamalayapavanatvajātyaurvirodhaḥ ।
na cātra rūpakam, dāhakatvaśītalatvadharmavyāpyayorjātyorvirodhasyaiva puraḥ sphūrttikatvāt । śaśiruco apītyatra śaśirucitvajāteśca soṣmatvaguṇavirodhaḥ । hṛdayamityatrālirutatvajāterbhedena kriyayā virodhaḥ । nalinīdalamapītyatra nalinīdalatvajāternidāgharaviṇā dravyeṇa saha tādātmyena virodhaḥ ।
atrāpi viruddhadharmavyāpyatvād virodhasyaiva puraḥ sphūrttikatvādapikāreṇa virodhabodhanācca na rūpakam । raveruṣmatvavyāpyatā tu tādātmyena । ravīṇāṃ dvādaśatve api nātra jātivirodhaḥ, nidāghīyaviśeṣaṇādṛtuṣaṭkapravarttakaraverevātra ravipadārthatvāt tasyaikatvādeva । "santatamusalāsaṅgādvahutaragṛhakarmaghaṭanayā nṛpate ! ।
dvijapatnīnāṃ kaṭhināḥ sati bhavati karāḥ sarojasukumārāḥ" । guṇasya guṇavirodhamāhasantateti । he nṛpa ! te pūrvaṃ santatetyādinā kaṭhinā dvijapatnīnāṃ karā bhavanti sarojasukumārāḥ । tvayā sampaddānena dāsībhi karmakaraṇāt karasaukumāryam ।
atra kaṭhinatvasaukumāryaguṇayorvirodhaḥ । "ajasya gṛhṇato janma nirīhasya hatadviṣaḥ । svapato jāgarūkasya yāthārthyaṃ veda kastava" । guṇasya kriyāvirodhamāhaajasyeti ।
īśvaraṃ prati devānāṃ stutirayam । ajasyetyatra janmābhāvaguṇajanmagrahaṇakriyayorvirodhaḥ । evaṃ nirīhatvanidrārūpasvāpaguṇayorapi śatruhananajāgaraṇakriyābhyām । "vallabhotsaṅgasaṅgena vinā hariṇacakṣuṣaḥ ।
rākāvibhāvarījānirviṣajvālākulo abhavat" । guṇasya dravyavirodhamāhavallabhotsaṅgasaṅgeneti । tad vinā virahiṇyā ityarthaḥ । rākāvibhāvarījāniḥ pūrṇacandraḥ ।
atra candro dravyamekavyaktikaratvāt । tasya tādātmyena viṣajvālākulatvaguṇavirodhaḥ । nayanayugāsecanakaṃ mānasavṛttayāpi duṣprāpam । rūpamidaṃ madirākṣyā madayati hṛdayaṃ dunoti ca me ।
kriyāyāḥ kriyāvirodhamāhanayanayugeti । āsecanakaṃ sekena tāpanāśakam amṛtena secanakaṃ vā । duṣprāpamanyastrībhiḥ । atra madanādikriyayorvirodhaḥ ।
"tadāsecanakaṃ tṛpternāstyanto yasya darśanāt'; amaraḥ । madiro mattacakoraḥ । "tvadvāji" ityādi । "vallabhotsaṅga'ityādiśloke caturthapāde "madhyandinadinādhipaḥ" iti pāṭhe dravyayorvirodhaḥ ।
kriyāyā dravyavirodhamāhatvadvājirajīti । atra haro dravyaṃ, tādātmyena tasya nañarthaviśiṣṭadhāraṇakriyāvirodhaḥ । vastutastu nedamudāharaṇamucitaṃ gaṅgāṃ dadhato asya dhāraṇakriyābhārarūpaguṇasyaiva viruddhatvāt । kintu "mokṣyate śiraso gaṅgāṃ bhuribhārakarīṃ hara'; ityevaṃ pāṭhaviśiṣṭamevedamudāharaṇaṃ bodhyam ।
madhyandinadinādhipa iti pāṭhe iti । candrasūryayorviruddhaśītoṣṇaguṇavattvena virodhasya puraḥ sphurttikatvād atrāpi na rūpakam । dinādipaścaika eva sūryo nāpare ekādeśā iti na jātivirodhaḥ । atra "tava viraha-" ityādau pavanādīnāṃ bahuvyaktivācakatvājjātiśabdānāṃ davānaloṣmahṛdayabhedanasūryairjātiguṇakriyādravyarūpairanyonyaṃ virodho mukhata ābhāsate, virahahetukatvātsamādhānam ।
atra prathamaśloke jāteścaturbhiḥ saha virodhaṃ grāhayatiatra tava viraha ityādāviti । pavanādīnāmityādipadāt śaśirucyalirutanalinīdalapadaparigrahaḥ । eṣāṃ sarveṣāṃ bahuvyaktivācakatvādityarthaḥ । mukhataḥāpātataḥ ।
teṣāṃ yathoktajātyāvirodhaṃ darśayativirahahetukatvāditi । samādhānamavirodhaḥ । virodhahetukatvaṃ virodhaṃ vyaktyoreva । teddhatutvaṃ tadvyaktyāropamātram ।
natu viruddhayorvāstavamaikādhikaraṇayamityarthaḥ । eva mityādikaṃ spaṣṭam । "ajasya-" ityādāvajatvādiguṇasya janmaprahaṇādikriyayā virodhaḥ, bhagavataḥ prabhāvasyātiśāyitvāttu samādhānam । "tvadvāji-" ityādau "haro api śirasā gaṅgāṃ na dhatte" iti virodhaḥ, "tvadvāji-" ityādikaviprauḍhoktyā tu samādhānam ।
spaṣṭamanyat । vibhāvanāyāṃ kāraṇābhāvenopanibadhyamānatvātkāryameva bādhyatvena pratīyate, viśoṣoktau ca kāryābhāvena kāraṇameva; iha tvanyonyaṃ dvayorapi bādhyatvamiti bhedaḥ । vibhāvanāviśeṣoktyorapi kāraṇābhāve kāryasattvayoḥ kāryābhāvakāraṇasattvayośca viruddhatvena bhāsamānatvād virodhābhāsatvaprasaktau tata enaṃ viśeṣayitumāhavibhāvanāyāmiti । kāraṇābhāvena sahopanibadhyamānatvādityarthaḥ ।
viśeṣoktāviti kāraṇamātrasāmagrī, tasyā eva phalabhāvakāle bādhyatvapratīteḥ । viśeṣoktyudāharaṇeṣu yadyatkāraṇaṃ nirdiṣṭaṃ tasyaiva sāmagrītvenādhyāse evaṃ vaicitryāt । anyathā kāraṇāntarābhāvaprayukte phalābhāve kima vaicitryam । kāraṇābhāve ityanantaraṃ balavadityarthaḥ ।
evamanyatra । kāryakāraṇayorbhinnadeśatāyāmasaṅgatiḥ । asaṅgtyalaṅkāramāhakāryakāraṇayoriti । utpāttakāle samānadeśatayā pratītiniyatayorityartaḥ ।
tenānyadā bhinnadeśayordaṇḍaghaṭayoḥ sarvadaiva bhinnadeśayoḥ kāryayośca bhinnadeśatve api nāyamalaṅkāraḥ । "sā bālā vayamapragalbhamanasaḥ sā strī vayaṃ kātarā sā pīnonnatimatpayodharayugaṃ dhatte sakhedā vayam । sākrāntā jaghanasthalena guruṇā gantuṃ na śaktā vayaṃ doṣairanyajanāśrayairapaṭavo jātāḥ sma ityadbhutam" । asyāścāpavādakatvādekadeśasthayorvirodhe virodhālaṅkāraḥ ।
sā bāleti । drasthāṃ priyāṃ smṛtvā virahe durbalasyoktiriyam । bālā bālyadharmamṛdutvavatī tatkāryaṃ tasyā eva vaco aprāgalbhyaṃ taccāsmākaṃ virahadaurbalyāt । vastuto bālātve api pīnastanakathanānupapatteḥ ।
sā strīti kātaryasya strīdharmatvāt । gamanāśaktirapi dairbalyāt । virodhālaṅkārabodhakatāmasyā āhaasyā iti । virodhālaṅkāro bhinnaikadeśatā niyamenānuktatvādutsargaḥ ।
asyāśca bhinnadeśatāniyamenoktatvenāpavādatvādetadviṣayaparihāreṇaikadeśasthayorave virodha ityarthaḥ । bhinnadeśasthatvamāptatāyāṃ yaddeśameva kāraṇaṃ taddeśameva kāryamityevameva niyamaḥ । ekadeśasthayoreva natu bhinnadeśasthayo apavādavidherbalīyastvāditibhāvaḥ । guṇau kriye vā cetsyātāṃ viruddhe hetukāryayoḥ ।
yadvarabdhasya vaiphalyanarthasya ca sambhavaḥ । virūpayoḥ saṃghaṭanā yā ca tadviṣamaṃ matam । caturvidhaṃ viṣamālaṅkāramāhaguṇau kriye veti । hutukāryayorguṇau kriye vā yad yadi viruddhe parasparaviparīte syātāṃ tadā etau dve ca viṣame ।
tṛtīyamāhayadārabdhasyeti । vaiphalyamuddeśyaphalābhāvaḥ; pratyutānarthasyotpattirityarthaḥ । caturthaṃ viṣamamāhavirūpayoriti । virūpatvena parasparasambandhāyogyatvenoktayoryaḥ sambandhaḥ pratīyata ityarthaḥ ।
etacca kkadvayaprayoge bodhyam । virūpayoranyarūpayoḥ sa ghaṭanāyogaḥ । "sadyaḥ karasparśamavāpya citraṃ raṇe raṇe yasya kṛpāṇalekhā । tamālanīlā śaradindupāṇḍu yaśastrilokābhāraṇaṃ prasūte" ।
atra kāraṇarūpāsilatāyāḥ "kāraṇaguṇā hi kāryaguṇamārabhante" iti sthaterviruddhā śuklayaśasa utpattiḥ । tatra kāryakāraṇayorguṇavirodhamāhasadya iti । tamālavannīlā kṛpāṇalekhā lekhākāraḥ kṛpāṇo khaḍgo raṇe raṇe yasya rājñaḥ karasparśamavāpya śaradinduvatpāṇḍu yaśaḥ sadyaḥ prasūte idaṃ citram । triloketi yaśoviśeṣaṇam ।
atra kāraṇāsilatākāryayaśaso nīlatvāpāṇḍutve viparīte ityāhaatreti । guṇasya viruddhā ityanvayaḥ । śuklayaśasa utpattiriti । utpadyamānayaśaḥ śuklamiti paryavasittārthaḥ ।
nanu viruddhatve kiṃ vaicitryamityata āhakāraṇaguṇā iti । sthiteriti niyamādityarthaḥ । tathā ca viruddhayorvirodhapradarśanaṃ vaicitryamityarthaḥ । yadyapyayaṃ niyamaḥ samāvāyikāraṇakāryayoreva tathāpi taddarśanātkavinā anyatrāpi tannayamamadhyāsyedaṃ varṇitam ।
"ānandamamandamimaṃ kuvalayadalalocane ! dadāsi tvam । virahastvayaiva janitastāpayatitarāṃ śarīraṃ me" । atrānandajanakastrīrūpakāraṇāttāpajanakavirahotpattiḥ । kāraṇakāryayorvirodhamāhaānandamamandamiti ।
kuvalayetyādikaṃ sambodhanam । atreti । tāpajanakavirahotpattiḥ svotpādyavirahajanyatāpikriyotpattiriti paryavasitārthaḥ । tathā ca strītajjanyavirahayoḥ kāraṇakāryayorānandadānatāpakriye ca viruddhe ityarthaḥ ।
etajjanyasyataktriyāsamānakriyāyā eva vaicitryaṃ samabhāvya varṇitam । "ayaṃ ratnākaro ambhodhirityasevi dhanāśayā । dhanaṃ dūre astu vadanamapūri kṣāravāribhaiḥ" । ārabdhakāryavaiphalyānarthotpattidvayamudāharatiayamiti ।
ayamambhodhiḥ ratnākara iti kṛtvā mayā dhānāśayā asevi sevitaḥ । dhanaṃ dūre astu prāptyaviṣayo astu । kṣāravāribhistu vadanamapūri ityarthaḥ । atra kevalaṃ kāṅkṣitadhanalābho nābhūt, pratyata kṣāravāribhirvadanapūraṇam ।
"kva vanaṃ taruvalkabhūṣaṇaṃ nṛpalakṣmīḥ kva mahendravanditā । niyataṃ pratikūlavatino bata dhātuścaritaṃ suduḥ saham" । atra vanarājyaśriyorvirūpayoḥ saṃghaṭanā । idaṃ mama ।
virūpayorghaṭanāmāhakva vanamiti । rāmaṃ śocantyāḥ kauśalyāyā uktiriyam । taruvalkalameva bhūṣaṇaṃ yatra tādṛśāṃ vanaṃ kva nṛpetyādikaṃ kka । parasparāsambandhāyogyatayā kkadvayenoktayoranayorekatra rāme ghaṭanā ।
evaṃ "kva sūryaprabhava'; ityādāvapi bodhyam । "vipulena sāgaraśayasya kukṣiṇā bhuvanāni yasya papire yugakṣaye । madavibhramāsakalayā pape punaḥ sa purastriyaikatamayaikayā dṛśā" । kkadvayābhāve apyāhavipuleneti ।
sāgaraśayasya viṣṇorvipulena kukṣiṇā udareṇa yugakṣayakāle bhuvanāni papire । sa punarviṣṇuḥ śrīkṛṣṇaḥ ekatamayā purastriyā kartryā madavibhrameṇāsakalayā ekadeśarūpayā ekayā dṛśā pape ityarthaḥ । atra bhuvanapānasamarthakukṣimata ekastrīkaṭākṣeṇa peyatvayogo viruddha ityarthaḥ । kāvyaprakāśakṛnmate tukkadvayena vinaivātra viruddhatayāpratīteḥ kenāpyanuktatayā nedaṃ caturthaviṣamālaṅkārodāharaṇam ।
ataḥ kāraṇakāryayoḥ kriyāvirodharūpadvitīyaviṣamodāharaṇatayaivāyaṃ ślokastena darśitaḥ । kukṣistu avayavaḥ kāraṇam । kukṣimānavayavī śrīkṛṣṇastu kāryam । tayorbhuvanapānastrīkaṭākṣapeyatvakriye viruddhe ।
taditi । viṣamālaṅkāraṇāmeṣāṃ sūtroktaprakāraṇāmupalakṣaṇatayā sambandhinorananurūpatayā takṣyānusāreṇānye api prakārā udāhartavyā ityarthaḥ । tatra diḍyātramudāhṛtya darśayati-vipuleneti । asakalayā asamagrapātinyā ।
samaṃ syādānurūpyeṇa ślāghā yogyasya vastunaḥ । samasaṃjñakamalaṅkāramāhasamamiti । yogyayoḥ parasparocitayoḥ vastunorānurūpyeṇaucityena yā ślāghā sā samanāmālaṅkāra ityarthaḥ । atrāvayavāvayavinorvaiṣamyam ।
"asitamekasurāśitamapyabhū- nna punareṣa punarviṣadaṃ viṣam । api nipīya surairjanitakṣayaṃ svayamudeti punarnavamārṇavam" । atra vyatirekayoge api dvayoḥ saṅkaro, natu viṣamālaṅkārābhāvaḥ । śaśinamupagateyaṃ kaumudī meghamuktaṃ jalanidhimanurūpaṃ jahnukanyāvatīrṇā ।
iti samaguṇayogaprītayastatra paurāḥ śravaṇakaṭu nṛpāṇāmekavākyaṃ vibavruḥ" । śaśinamityādi । aje indumatyā svayaṃvṛte paurāṇāṃ śloghoktiriyam । rasaguṇayoryogena prītiryeṣāṃ tādṛśāḥ paurā ityekavākyamekasya janasya prāthamikaṃ vākyaṃ vivavruḥ ।
tadarthakaśabdāntarairvivṛtavanta ityarthaḥ । śaśinamityādyekasya vākyam । śaśijalanidhitvena ajaḥ । kaumudījahnukanyātvenendumatī ।
pṛthaksiddhasyaiva prāptiḥ । kaumudī tu śaśino na pṛthak siddhā, ataḥ pṛthaksiddhasampādanāy meghamuktatvaviśeṣaṇam । meghena pṛthakkṛtāyāstadapagame prāptirityarthaḥ । viṣamād vaiparītyena samasya lakṣaṇam ।
vastunordarśanīyayoḥ । jahnukanyā gaṅgā । vicitraṃ tadviruddhasya kṛtiriṣṭaphalāya cet । "praṇamatyunnatihetorjovitahetorvimuñcati prāṇān ।
duḥ khīyati sukhahetoḥ ko mūḍhaḥ sevakādanyaḥ" । praṇamatīti । praṇāmo hi namrībhāvaḥ sa unnativiparītaḥ । prāṇāna vimuñcati, yuddhe iti śeṣaḥ ।
yadyapi prāṇavimoko na jīvitasya hetustathāpi prāṇavimokakriyāparamatra vimuñcatipadam । duḥ khīyati duḥ khamiccati, duḥ khajanakakriyāpravṛttatvāt । iṣṭaphalasya prakṛtodāharaṇādau unnatyādeḥ prāptyarthaṃ tadviruddhasya praṇāmādeḥ karaṇaṃ vicitrālaṅkārabījaphalam । āśrayāśrayiṇorekasyādhikye adhikamucyate ।
ādhikyaṃ kvacidāśrayāśrayiṇormahattvamiti dvividho adhikākhyālaṅkāraḥ ityarthaḥ । yat punaḥ kaiściduktaṃ vastutaḥ tanutve api yadekasyādhikyaṃ tadadhikamucyate iti tanna । "dyauratra kvacidāśritā pravitataṃ pātālamatra kvacit kvāpyatraiva dharādharādharajalā dhārāvalirvarttate । sphītasphītamaho nabhaḥ kiyadidaṃ yasyetthamevaṃvidhair- dūre pūraṇamastu śūnyamiti yannāmāpi nāstaṃ gatam" ।
ityādāvavyāpteḥ । atra hi nabhaso na tanutvam । asya cālaṅkārasyāśrayāśrayirūpavilakṣaṇāśrayatayāpavādatvena viṣamālaṅkārabādhakatā । "kimadhikamasya brūmo mahimānaṃ vārigherhariryatra ।
ajñāta eva śete kukṣau nikṣipya bhuvanāni" । adhikasaṃjñakamalaṅkāramāhaāśrayeti । ādhikyam adhikatayā varṇanamityarthaḥ । kimadhikamiti ।
bhuvanāni kukṣau nikṣipya hariryatrājñāta eva śete । jalanidheḥ kiñcidavacchedenaiva śayanājjalanidhidraṣṭṛbhirajñāta eva śeta ityarthaḥ । asya jalanidhermahimānaṃ kimādhikaṃ vadāma ityarthaḥ । atra kukṣinikṣiptabhuvanasyāpi harestu kiñcidavacchedenaiva śayanādāśrayasya jalanidherādhikyaṃ varṇitam ।
"yugāntakālapratisaṃhṛtātmano jaganti yasyāṃ savikāsamāsata । tanau mamustatra na kaiṭabhadviṣastapodhanābhyāgamasambhavā mudaḥ" । āśritādhikyavarṇanamāhayugānteti । nāradāgamane śrīkṛṣṇasya harṣādhikyavarṇanamidam ।
yugāntakāle pratisaṃhṛtāḥ svakukṣau praveśitā ātmānaḥ prāṇino yena tādṛśasya kaiṭabhadviṣo viṣṇoryasyāṃ tanau jaganti savikāśamayantraṇamāsata tatra tasyāṃ tanau tapodhanasya nāradasyābhyāgamasambhavā bhudo na mamuḥ na sthātumavakāśaṃ lebhire ityarthaḥ । tanubhede api viṣṇutanutvenaikatvādhyāsādekatvaṃ bodhyam । atrāśritānāṃ mudāmadhikatvam । anyonyamubhayorekakriyāyāḥ kāraṇaṃ mithaḥ ।
"tvayā sā śobhate tanvī tayā tvamapi śobhase । rajanyā śobhate candraścandreṇāpi niśīthinī" । anyonyasaṃjñakamalaṅkāramāhaanyonyamiti । ekā kriyā ekajātīyā kriyā ।
ubhayormithaḥ karaṇamityarthaḥ । tvayā seti । parārddhaṃ dṛṣṭāntālaṅkāre api । yadādheyamanādhāramekaṃ cānekagocaram ।
kiñcitprakurvataḥ kāryamaśakyasyetarasya vā । kāryasya karaṇaṃ daivādviśeṣastrividhastataḥ । trividhaṃ viśeṣālaṅkāramāhayadādheyamiti । yāditi triṣvanvitam ।
anādhāramādhāraṃ vinā sthitaṃ varṇitamityarthaḥ । anekagocaramityatra ekadeti śeṣaḥ, kramikasthitau tu paryāyālaṅkārasya vakṣyamāṇatvāt । kiñcitprakurvataḥ kartturdaivāditarasyāśakyasya kāryasya karaṇaṃ vā yadityarthaḥ । "divamapyupayātānāmākalpamanalpaguṇagaṇā yeṣām ।
ramayanti jaganti giraḥ kathamiva kavayo na te vandyāḥ" । divamiti । divamupayātānāmapi yeṣāṃ kavīnāmanalpaguṇagaṇā giraḥ jaganti ramayanti te kavayaḥ kathamiha na vandyā ityarthaḥ । atra karttṛtāsambandhenādhāraṇāṃ kavīnāmasattve api tadādheyānāṃ girāṃ sthitiḥ ।
"kānane sariduddeśe girīṇāmapi kandare । paśyantyantakasaṅkāśaṃ tvāmekaṃ ripavaḥ puraḥ" । kānana iti । kānanādau palāyitā ripavastvāmekaṃ tatratatraivāntakasaṃkāśaṃ paśyantītyarthaḥ ।
atra darśanasya na kramavivakṣā । "gṛhiṇī sacivaḥ sakhī mithaḥ priyaśiṣyā lalite kalāvidhau । karuṇāvimukhena mṛtyunā haratā tvāṃ vada kiṃ na me hṛtam" । gṛhiṇīti ।
mṛtāmindumatīṃ śocato ajasyoktiriyam । tvāṃ haratā karuṇāvimukhena mṛtyunā mama kiṃ na hṛtaṃ vada । kiṃ kiṃ hṛtamityatrāhagṛhiṇītyādi । lalite kāmakalāvidhau mitho rahasi priyaśiṣyetyanvayaḥ ।
atrendumatīhartturmṛtyorgṛhiṇyādiharaṇarūpasya kāryasya daivātkaraṇaṃ varṇitam । vyāghātaḥ sa tu kenāpi vastu yena yathākṛtam । tenaiva cedupāyena kurute anyastadanyathā । yathā"dṛśā dagdhaṃ manasijam-" ityādi ।
vyāghātālaṅkāramāhavyāghāta iti । kenāpi kartrā yad vastu yenopāyena yathākṛtaṃ tenaivopāyenānyaścettadanyathā kurute tadā tadanyathākaraṇaṃ sa vyāghāta ityarthaḥ । "dṛśā dagdhaṃ manasijaṃ jīvayanti dṛśaiva yāḥ । virupākṣasya jayinīstāḥ stuno vāmalocanāḥ" ।
ityudāharaṇam । dṛśā harasyā yāḥ kaṭākṣarūpayā dṛśā jīvayantītyarthaḥ । nārīkaṭākṣeṇa kāmoddīpanāt । na kevalaṃ kriyayā jayaḥ, kintu rūpeṇapītyāhavirūpākṣasyeti ।
jetavyasyākṣivairūpyam । jetrīṇāmakṣiṣu manojñatvarūpaṃ vāmatvamityeva tatrāpi jaya iti bhāvaḥ । atra yena dṛgupāyena dāhastenaiva dṛgupāyena jīvanarūpaṃ dāhānyathākaraṇaṃ strībhiḥ । saukaryeṇa ca kāryasya viruddhaṃ kriyate yadi ।
vyāghāta ityeva । anyavidhaṃ vyāghātalaṅkāramāhasaukaryeṇa ceti । cakāro vyāghātāntarasamuccaye । anyoktakāryasya viruddhaṃ kāryamanyena yadi taduktakāraṇasya saukaryeṇa viśiṣṭaṃ kriyate pratipādyate ityarthaḥ ।
cakāreṇa vyāghātamanuvarttayativyāghāta ityeveti । "ihaiva tvaṃ tiṣṭha drutamahamahobhiḥ katipayaiḥ samāgantā kānte ! mṛdurasi na cāyāsasahanā । mṛdutvaṃ me hetuḥ subhaga ! bhavatā gantumadhikaṃ na mṛdvī soḍhā yadvirahakṛtamāyāsamasamam" । atra nāyakena nāyikāyā mṛdutvaṃ sahagamanābhāvahetutvenoktam ।
nāyikayā ca pratyuta sahagamane tato api saukaryeṇa hetutayopanyastam । ihaiveti । videśaṃ jigamiṣuṇā patyā saha jigamiṣuṃ patnīṃ prati nāyakasyoktiḥ pūrvārddham । tvamihaiva tiṣṭha na mayā saha gaccha ।
ahaṃ katipayairahobhirdrutaṃ samāgantā samāgamiṣyāmi, bhaviṣyadarthe tṛn । yato mṛdurasi । naca gamanāyāsahanāsītyarthaḥ । patnyā uktiḥ parārddhaṃhe subhaga ! bhavatā saha gantuṃ sahagamane eva mama mṛdutvaṃ hetuḥ ।
yad yasmān mṛdvī asamaṃ virahāyāsaṃ na soḍhā na sahiṣyate । atrāpi tṛn । atra nāyakoktakāryasya nāyikāyā viruddhapratipādanaṃ grāhayatiatreti । sahāgamanahetutveneti ।
sthitihetuḥ sahagamanahetutvenetyarthaḥ । saukaryeṇeti । sahagamanameva sthitihetutvenoktasya mṛdutvasya sukaraṃ, sthitistu mṛdutvasya duṣkaretyarthaḥ । sthitau madatvena virahāsahatvajananāt ।
iha tu kiñcinniṣpādayituṃ sambhāvyamānasya kāraṇasya tadviruddhaniṣpādakatvena samarthanam । ihaiva tvamityudāharaṇe nahi mṛdutvasya nāyakasahagamanasya kāryatvaṃ pratīyate kintu sahagamanasya nirvāhaḥ । viṣamālaṅkāre tu "ayaṃ ratnākara'; ityādau dhanalābharūpakāryānutpattiḥ, anarthasya cotpattiriti bhāvaḥ । evaṃ virodhamūlālaṅkārān nirṇoya śṛṅvalābandhena vicitratā alaṅkārā lakṣyante ।
paraṃ paraṃ prati yadā pūrvapūrvasya hetutā । paramiti । kāraṇamālākhyamalaṅkaraṇam । "śrutaṃ kṛtadhiyāṃ saṅgājjāyate vinayaḥ śrutāt ।
lokānurāgo vinayānna kiṃ lokānurāgataḥ" । tanmālādīpakaṃ punaḥ । dharmiṇāmekadharmeṇa sambandho yadyathottaram । yathottaramuttarottaraṃ guṇāvahatvenetyarthaḥ ।
"tvayi saṅgarasamprāpte dhanuṣāsāditāḥ śarāḥ । śarairariśirastena bhūstayā tvaṃ tvayā yaśaḥ" । atrāsādanakriyā dharmaḥ । kāraṇamālālaṅkāramāhaparaṃparamiti ।
sodāharaṇaṃ spaṣṭam । mālādīpakālaṅkāramāhatanmāleti । idamapi sodāharaṇaṃ spaṣṭam । ekāvalyalaṅkāramāhapūrvaṃ pūrvamiti ।
pūrvatra pūrvatra yadviśeṣaṇaṃ tasya tasya viśeṣaṇatayā yadi paraṃ paraṃ sthāpyate, aposyate vā tadviśeṣaṇābhāvapratiyogitayā nirdiśyate vetyarthaḥ । tena pūrvaṃ pūrvaṃ viśeṣaṇaṃ yadyuttarottarasya uttarottarābhāvasya vā viśeṣyaṃ bhavatītyarthaḥ । pūrvaṃ pūrvaṃ prati viśeṣaṇatvena paraṃ param । sthāpyate apohyate vā cet syāttadaikāvalī dvidhā ।
"saro vikasitāmbhojamambhojaṃ bhṛṅgasaṅgatam । bhṛṅgā yatra sasaṅgītāḥ saṅgītaṃ sasmarodayam" । "na tajjalaṃ yanna sucārupaṅkajaṃ na paṅkajaṃ tadyadalīnaṣaṭpadam । na ṣaṭpado asau na juguñja yaḥ kalaṃ na guñjitaṃ tanna jahāra yanmanaḥ" ।
saro vikasiteti । atra sarojarāje yāni vikasitāmbhojādīni tadekadeśānāmambhojādīnāṃ viśeṣaṇāni paraṃparaṇi । apohe tu āhana tajjalamiti । sucārupaṅkajaṃ yatreti bahuvrīhiḥ ।
evamalīnetyādāvapi । atra jalaviśeṣaṇībhūtānāmabhrāvānāṃ pratiyogitayā sucārupaṅkajatvādīni nirdiṣṭāni । ambhojaṃ saraso, bhṛṅgā ambhojasya; saṃgītāni bhṛṅgāṇāṃ viśeṣaṇatvena । na tajjalamityādau jalasya sucārupaṅkajaṃ niṣedhatvena nibaddham ।
evamanyatra । kvacidviśeṣyamapi yathottaraṃ viśeṣaṇatayā sthāpitamapohitaṃ ca dṛśyate । "vāpyo bhavanti vimalāḥ sphuṭanti kamalāni vāpīṣu । kamaleṣu patantyalayaḥ karoti saṅgītamaliṣu padam" ।
evamapohane api । anayoḥ pūrvapūrvoktaviśeṣaṇānāṃ paratra paratra viśeṣaṇe viśeṣyatāpohaśca darśita ityāhakvacid viśeṣyamapīti । vāpyo bhavantīti । atrāpi śaradīti bodhyam ।
karotīti । saṅgītaṃ kartṛ, aliṣu padaṃ susambandharūpatayā vyavasāyaṃ karotītyarthaḥ । atra vimalatvādau viśeṣyabhūtā vāpyādayaḥ sphuṭatkamalādau bhedena viśeṣaṇāni । evamapohanepīti ।
yathā"na tā vāpyaḥ sphuṭanti yāsu padmāni samprati । naca padmānyanyatra na yatra cālayo apatan । " ityādike tadvodhyam । uttarottaramutkarṣo vastunaḥ sāra ucyate ।
sāro nāmālaṅkāraḥ । "rājye sāraṃ vasudhā vasudhāyāmapi puraṃ pure saudham । saudhe talpaṃ talpe varāṅganānaṅgasarvasvam" । sārālaṅkāramāhauttarottaramiti ।
rājye sāramiti । napuṃsakaliṅgasya sārapadasya jahadajahalliṅgadvayamapītyatotrājahalliṅgatā । tat kiṃ tribhuvanasārā bālā'rādhitā bhavatetyatra tu jahalliṅgatā । varāṅganānaṅgetianaṅgasarvasvabhūtā varāṅganetyarthaḥ ।
nanvatra rājye ityādau yadyadhikaraṇasaptamī tadā rājādyapekṣayā sāratvāpratītyā niṣprayojakasāratvānupapattiḥ । rājyavasudhayoḥ saudhatalpayostalpavarāṅganayośca sāmānyaviśeṣabhāvābhāvena nirdhāraṇānupapattiḥ, puruṣeṣu kṣatriyaḥ śūra ityādiṣu sāmānyaviśeṣabhāvasattve eva nirdhāraṇāt । ucyaterājye rājatvaviṣaye yad yad vastu teṣu vasudhā sāram । vasudhāyāṃ yad yad vastu teṣu puraṃ sāramityādirītyā yad yad vastu teṣivatyadhyāhāreṇa nirdhāraṇāt teṣu ityatra nirdhāraṇasaptamī ।
rājye ityatra viṣayasaptamī, vasudhāyāmityādiṣvadhikaraṇasaptamī । yathāsaṃkhyamūddeśa uddiṣṭānāṃ krameṇa yat । yathāsaṃkhyālaṅkāramāhayathāsaṃkhyamiti । prathamoddiṣṭānāṃ yaḥ prathamadvitīyādikramastena krameṇa tadanvitānāmanu paścād uddeśa ityarthaḥ ।
samprati vākyanyāyāśratā alaṅkārā ucyante । yathāsaṃkhyanāmālaṅkaraṇam । anūddeśaḥ anu paścāt nirdeśaḥ । uddiṣṭānāmunmīlanādikriyāṇāṃ vañjulādibhiḥ krameṇa sambandhaḥ ।
"unmīlanti nakhairlunīhi vahati kṣaumāñcalenāvṛṇu krīḍākānanamāviśanti valayakvāṇaiḥ samutnāsaya । itthaṃ vañjuladakṣiṇānilakuhūkaṇṭheṣu sāṅketika- vyāhārāḥ subhaga ! tvadīyavirahe tasyāḥ sakhīnāṃ mithaḥ" । unmīlantīti । nāyake nāyikāvirahakālīnān tatsakhīnāṃ sāṅketikavyavahārān kathayantyāḥ kasyāściduktiriyam ।
he subhaga ! tvadīyavirahe tasyāḥ sakhīnāṃ tattatkriyayā vañjulāditraye saṅketitā mithaḥ itthaṃ vāyavahārā ityarthaḥ । kīdṛśā vyavahārā ityatrāha । unmīlantīti । vikaśantītyarthaḥ ।
iyamekasyāḥ sakhyāḥ prathamoktavañjulapuṣpakartṛke unmīlane saṅketitā prāthamikī uktiḥ । aparasakhyāśca nakhairityādikā prāthamikī pratyuktiḥ । vahatīti dvitīyoktadakṣiṇānilakartṛke vahane saṅketitā iyaṃ sakhyā dvitīyoktiḥ । aparasakhyāśca celāñcalenetyādi dvitīyā pratyuktiḥ ।
krīḍetyādikā aparasakhyā tṛtīyapratyuktiḥ । itthaṃ prathamādikrameṇoktānāṃ paścāt tatkrameṇaiva tadanvitānāmuddeśaḥ । kvacidekamanekasminnanekaṃ caikagaṃ kramāt । bhavati kriyate vā cettadā paryāya iṣyate ।
paryāyālaṅkāramāhakvacidekamiti । kvacit śloke ekamanekasmin kramāt bhavet kāraṇakramāt kriyate vā cet tathā anekamekagamekagami vā kramāt bhavati kriyate vā cet tadā paryāya iṣyate ityartaḥ । "sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ । valīṣu tasyāḥ skhalitāḥ prapedire krameṇa nābhiṃ prathamodabindhavaḥ" ।
tatraikasyā anekatra bhavanamāhasthitā iti । tapasyantyāḥ pārvatyāḥ aṅgeṣu navameghajalapatanakramavarṇanamidam । prathamodabindavaḥ krameṇa tasyā nābhiṃ prapedire । tatkramayamāhasthitā iti ।
pakṣmaṇāṃ nibiḍatvena tatra kṣaṇaṃ sthitāḥ tataste tāḍitādhāraḥ । adharasya komalatvena jalabindubhirapi tāḍanam । payodharotsedhaḥ । kṛdvihitabhāvatvenocchūnau payodharau ।
tayoḥ kaṭhinatvena tatra nipātena tataḥ cūrṇitāḥ । tatra valīṣu skhalitāḥ tāsāmuccanīcatvānnābhergabhīratvena tato nānyatra gamanam । atra svayaṃbhavanam । sthitāḥ kṣaṇamityādāveke prathamodabindavo avo anekeṣu pakṣmādiṣu krameṇābhavan ।
evaṃ vilāsinyo vṛkādayaścānekavidhā aripure । "vicaranti vilāsinyo yatra śroṇibharālasāḥ । vṛkakākaśivāstatra dhāvantyaripure tava" । anekeṣāmekatra bhavanaṃ tvāhavicarantīti ।
yatra tavāripura ityanvayaḥ । atra vilāsinī vṛkādīmekatrāripure bhavanam । "visṛṣṭarāgādadhārānnivartitaḥ stanāṅgarāgādaruṇācca kandukāt । kuśāṅkurādānaparikṣatāṅguliḥ kṛto akṣasūtrapraṇayī tayā karaḥ" ।
ekasyānekatra pareṇa kriyamāṇatvāmāhavisṛṣṭeti । pārvatyāstapasyārambhavarṇanamidam । tayā karo akṣasūtre praṇayīkṛtaḥ, vyāpṛtaḥ । kuśāṅkuretyādi viśiṣṭaśca kṛta ityarthaḥ ।
tathā cātra vidheyadvayam । cārthastu gamyaḥ kīdṛśaḥadharānnivartitaḥ । yato visṛṣṭarāgād adhare rāgadānārthameva prāgadhare karadānād kandukakrīḍābhāvācca tato nivartanam । stanāṅgetyādiviśeṣaṇaṃ ca svarūpakathanamātram ।
stane aṅgarāgopīdānīṃ ca na dīyate ityetatsūcanārthaṃ vā । atra tayoḥ kriyamāṇatvam । visṛṣṭetyādāvekaḥ karo adharādau । "yayorāropitastāro hāraste arivadhūjanaiḥ" ।
nidhīyante tayoḥ sthūlāḥ stanayoraśruvindavaḥ" । anekasyaikatra kriyamāṇatvamāhayayoriti । atra hārāśrubindūnāmanekeṣāmekatra stane arivadhūbhiḥ । yayorityādau hāro aśrubindavaśca payodhare kṛtāḥ ।
eṣu ca kvacidādhāraḥ saṃhatarūpo asaṃhatarūpaśca । kvacidādheyamapi । saṃhatarūpo militasvarūpaḥ । tadviparīta ekākībhūtaḥ ।
"sthitāḥ kṣaṇam-" ityatrodabindavaḥ pakṣmādāvasaṃhatarūpa ādhāre krameṇābhavan । "vicaranti-" ityatrādheyabhūtā vṛkādayaḥ saṃhatarūpāripure krameṇābhavan । evamanyat । eṣvādhārā'dheyānāṃ saṃhatatvāsaṃhatatve sambhavatastad bhedābhedo na vivakṣitaḥ ityabhiprāyeṇa taddarśayatieṣviti ।
saṃhatarūpo militānekarūpo asaṃhatarūpo amilitapratyekarūpaḥ । kvacit kvacidādheyasyāpi evaṃ dvairūpyamityāhakvacidādheyamapīti । atrādhārasyāsaṃhatatvaṃ darśayatiyathā sthitāḥ kṣaṇamityatreti । atrādheyānāmudabindūnāṃ tu saṃhatatvarūpatvaṃ nātra viśeṣakam ।
yeṣāmanekatvaghaṭitoyamalaṅkārasteṣāmeva saṃhatatvāsaṃhatatvāyorviśeṣakatvād bindūnāṃ tvanekāśrayeṣu ekasyaiva ghaṭitatvāt । ādhārāṇāṃ saṃhatatvaṃ yathā "svayaṃvare sāmiliteṣu rājasu krameṇa cakṣurnidadhe patiṃvarā" iti । ādheyānāmasaṃhatatvaṃ tu । "pūrvaṃ pūrvaṃ yadā tyākṣīnnṛpakanyā patiṃvarā ।
paraḥ parastadā tasyāṃ viśeṣādākulo nṛpaḥ" । ityatra bodhyam । ekatrādhāre anekeṣāmādheyānāṃ saṃhatatvaṃ darśayativicarantīti । vṛkādayāḥ saṃhatarūpā iti bahuvacanena milanabodhanāt kramastu vilāsinīcaraṇāpekṣayā ।
evamanyatreti । yayorāropati ityatrāpi aśrubindavo anekasaṃhatarūpāḥ । atra caikasyānekatra krameṇaiva vṛtteviśeṣālaṅkārād bhedaḥ । vinimayābhāvātparivṛtteḥ ।
nanu kvacidekamanekasminnityuktarūpasya paryāyasyaikaṃ cānekagocaramityuktarūpād viśeṣālaṅkārāt ko viśeṣa ityata āhaatra ceti । kramayugapadavṛttibhyāṃ dvayorbheda ityartaḥ । vakṣyamāṇaparivṛttyalaṅkārato viśeṣamāhavinimayābhāvācceti । parasparadharmasya paraspareṇa grahaṇarūpo vinimayaḥ parivṛttāveva ।
atra tvanekāśrayagatamevaikaṃ, natu tādṛśāśrayadharmasāmānyena grahaṇamityartaḥ । parivṛttiviṃnimayaḥ samanyūnādhikairbhavet । parivṛttyalaṅkāramāhaparivṛttiriti । samābhyāṃ nyūnādhikābhyāṃ ca vinimaya ityarthaḥ ।
nyūnādhikavinimayaśca nyūnaṃ dattvādhikagrahaṇamadhikaṃ dattvā nyūnagrahaṇamiti dvidhā । "dattvā kaṭākṣameṇākṣī jagraha hṛdayaṃ mama । mayā tu hṛdayaṃ dattvā gṛhīto madanajvaraḥ" । tatra samābhyāmadhikaṃ dattvā nyūnagrahaṇācca vinimaye ekamudāharaṇamāhadattvā kaṭākṣamiti ।
spaṣṭam । atra prathamer'dhe samena, dvitīyer'dhe nyūnena । "tasya ca pravayaso jaṭāyuṣaḥ svargiṇaḥ kimiva śocyate adhunā । yena jarjarakalevaravyayātkrītamindukiraṇojjvalaṃ yaśaḥ" ।
nyūnaṃ dattvā adhikagrahaṇamāhatasya ceti । rāmasyoktiriyam । pravayaso ativṛddhasya । śocyate ।
naiva krimapi śocanīyam । yena jarjarasya jarājīrṇasya kalevarasya śarīrasya vyayād indukiraṇojjvalaṃ candrakiraṇavat śubhraṃ yaśaḥ krītam । atra jarjarasya śarīrasya dānena ujjvalasya yaśāsaḥ krayaḥ । atotra ādhikyam ।
atrādikyena । praśnādapraśnato vāpi kathitādvastuno bhavet । tādṛganyavyapohaścecchābda ārtho athavā tadā । caturvidhaṃ parisaṃkhyālaṅkāramāhapraśrādapraśrato vāpīti ।
praśravaśāt tadabhāvādvā kathitaṃ yad yad praṣṭavyasya viśeṣaṇasya viśeṣyabhūtaṃ vastu pareṇa kathitāt tasmād hetoḥ kathitasadṛśasyānyasya praṣṭavyaviśeṣaṇānvayavyavacchedaḥ śābda ārtho vā pratīyate cettadā savyavacchedaḥ parisaṃkhyālaṅkāra ityarthaḥ । "kiṃ bhūṣaṇaṃ sudṛḍhamatra yaśo na ratnaṃ kiṃ kāryamāryacaritaṃ sukṛtaṃ na doṣaḥ । kiṃ cakṣurapratihataṃ dhiṣaṇā na netraṃ jānāti kastvadaparaḥ sadasadvivekam" । atra vyavacchedyaṃ ratnādi śābdam ।
atra praśrapūrvakathitācchābdaṃ vyavacchedamāhuḥkiṃ bhūṣaṇamiti । atra loke kiṃ sudṛḍhaṃ bhūṣaṇamiti praśraḥ, yaśa ityuttaram । na ratnamiti । upādeyatvena yaśaḥ sadṛśasyānyasya satnasya praṣṭavyaviśeṣaṇabhūtabhūṣaṇatvānvayavyavacchedaḥ ।
evaṃ sarvatra bodhyam । āryairvaśiṣṭādibhiścaritamācaritaṃ kiṃ vastu kāryamiti praśraḥ । sukṛtamityuttaram । tadīyacāṇḍālīgamanarūpadoṣasya tadā caraṇīyatvena sukṛtasadṛśasya vyavacchedo na doṣa iti śābdaḥ ।
evamuttaratra apratihataṃ cakṣuḥ kiṃ, dhiṣaṇā buddhiḥ, na netram । jānātīti tvadapara iti pāṭhe pratyuttaraparituṣṭasya praṣṭuruttarakartṛjanapraśaṃsāvākyamidam । tadapara iti pāṭhe dhiṣaṇāpara ityarthaḥ । atra vyavacchedyamiti ।
vyavaccheda ityarthaḥ । sūtre vyavacchedasyaiva śābdatayā uktatvānnatu vyavacchedyasya । evamuttaratrāpi । "kimārādhyaṃ sadā puṇyaṃ kaśca sevyaḥ sadāgamaḥ ।
ko dhyeyo bhagavān viṣṇuḥ kiṃ kāmyaṃ paramaṃ padam" । atra vyavacchedyaṃ pāpādyārtham । anayoḥ praśnapūrvakatvam । anyavyapohasyārthatvaṃ darśayatikimārādhyamiti ।
yadyapi ārādhyatvamārādhanāviṣayatvamārādhanā ca devatāprītihetuḥ kriyā tathāpi ārādhyatvamatra puruṣapravṛttiviṣayatvamityarthaḥ । tena ārādhyamupārjanīyaṃ puṇyamiti uttarasya nānyaditi vyavacchedaḥ । sadāgamaḥ satāmāgamaḥ satsaṅgaḥ, paramapadaṃ muktiḥ । "bhaktirbhave na vibhave vyasanaṃ śāstre na yuvatikāmāstre ।
cintā yaśasi na vapuṣi prāyaḥ paridṛśyate mahatām" । apraśnapūrvakatve vyavacchedasya śābdatve āhabhaktirbhava iti yuvatirūpe kāmāstre । bhaktirityādau sarvatra prāyo mahatāṃ paridṛśyata ityāsyānvayaḥ । "balamārtabhayopaśāntaye viduṣāṃ saṃmataye bahu śrutam ।
vasu tasya na kevalaṃ vibhorguṇavattāpi paraprayojanam" । "yasmiṃśca rājani "jitajagati pālayati mahīṃ citrakarmasu varṇasaṅkaraścāpeṣu guṇacchedaḥ-" ityādi । apraśrapūrvakatve vyavacchedasyārthatvaṃ darśayatibalamiti । balaṃ vikramaḥ ārtānāṃ pīḍitānāṃ bhayanāśāya, sammataye prītaye ityarthaḥ, śrutaṃ vidyā ।
ato na kevalaṃ tasya rājño vasu dhanameva paraprayojanam, paraprayojanasyārthidāridryanāśarūpasya janakamapitu balādiguṇavattāpi tathetyartaḥ । prayojanajanake prayojanapadamāyurghṛtamitivat sāropalākṣaṇikam । atra na svārthamiti vyapohapratītiḥ । citrakarmasu ityādi ।
anayorvarṇaguṇapadaśleṣaḥ na brāhmaṇaādiṣu na prajāsu iti vyapohapratītiḥ । uttaraṃ praśnasyottarādunnayo yadi । yaccāsakṛdasaṃbhāvyaṃ satyapi praśna uttaram । dvividhottarālaṅkāramāhauttaramiti ।
unnaya unnayanaṃ vyañjanā । yaccheti । asakṛdityasyobhayatrānvayaḥ । satyapyasakṛt praśre asambhāvyaṃ vilakṣaṇatvena sahasā apratīyamānamasakṛduttaramityarthaḥ ।
uttaram uttarākhyamalaṅkaraṇam । asakṛdityanena praśrapūrvasyāsambhavottarasya sakṛd nirdeśe na cārutvam । "vībhituṃ na kṣamā śvaśrūḥ svāmī dūrataraṃ gataḥ । ahamekākinī bālā taveha vasatiḥ kutaḥ" ।
vīkṣitumiti । svayaṃ dūtyā uktiriyam । vācyārthe śvaśrvāḥ vīkṣaṇāsāmarthyapradarśanaṃ tava randhanabhojanasthale api gamanāsambhāvanāpradarśanārtham । atra niṣedhābhāvādākṣepālaṅkāro api bodhyaḥ ।
anena pathikasya vasatiyācanaṃ pratīyate । "kā visamā devyagaī kiṃ laddhavvaṃ jaṇo guṇaggāhī । kiṃ sokkhaṃ sukalattaṃ kiṃ duggojjhaṃ khalo loo" । dvitīyamuttaramāhaviṣameti ।
"kā viṣamā daivagatiḥ kiṃ labdhavyaṃ jano guṇagrāhī । ki saukhyaṃ, sukalatraṃ, ki durgrāhyaṃ khalo lokaḥ । "iti saṃ dṛ । daivagatyādivaiṣamyādīnāṃ vailakṣaṇyena sahasārthato apratīyamānatvāttatraiva pratītiviśrānteriti bhāvaḥ ।
keti । "kā viṣamā daivagatiḥ kiṃ labdhavyaṃ jano guṇagrāhī । ki saukhyaṃ sukalatraṃ kiṃ durgrahyaṃ khalo lokaḥ" । atrānyavyapohe tātparyābhāvātparisaṃkhyāto bhedaḥ ।
na cedamanumānam, sādhyasādhanayordvayonirdeśa eva tasyāṅgīkārāt । na ca kāvyaliṅgam, uttarasya praśnaṃ pratyajanakatvāt । praśnaṃ pratyajanakatvāditi । idaṃ ca jñāpakahetīḥ kāvyaliṅgatvābhāvatvakathanaṃ prāgevārthāntaranyāsavicāre smartavyam ।
paraṃ praśnajñāpakatve uttarālaṅkāreṇa bādhanānna tatra kāvyaliṅgatvāvakāśaḥ । anyavyapohe tātparyyābhāvāt, kintu pūrvajanābhisambandhasya daivagatyāderviṣamatvasya khyapanamātrasya parigatatvādityarthaḥ । evamuttarālaṅkārasya viṣayaprakārasyālaṅkārāntaravivekalāghavāt paścād bhinattinaceti । daṇḍāpūpikayānyārthāgamor'thāpattiraṣyate ।
arthāpattyalaṅkāramāhadaṇḍāpūpikayeti daṇḍāpūpikā nyāyaviśeṣaḥ । tañca svayameva darśayiṣyati । tannyāyenānyārthastānuktāparārthasyāgamo vyañjanetyarthaḥ । tannyāyaśca śabdaśleṣāllabhyo bodhyaḥ ।
anyathā samāsoktyaprastutapraśaṃ sādāvapi tatprasakteḥ । "mūṣikeṇa daṇḍo bhakṣita" ityanena tatsahacaritamapūpabhakṣaṇamarthādāyātaṃ bhavatīti niyatasamānanyāyādarthāntaramāpatatītyeṣa nyāyo daṇḍāpūpikā । tannyāyaṃ darśayatimūṣikeṇeti । daṇḍo atra tattatsthalīto apūkadhyākarṣaṇadaṇḍaḥ ।
apūpaḥ piṣṭakam । taddaṇḍabhakṣaṇaṃ tat piṣṭakagandhāt । tathā tat sahacaritapiṣṭakabhakṣaṇamāvaśyakamato mūṣikeṇa daṇḍo bhakṣita ityanenārthāt kenāpyukteneti śeṣaḥ । iti niyatasamāneti ।
iti yat niyataṃ tasya samānanyāyādarthāntaramuktabhinnortha āpatati pratīyata ityarthaḥ । tannyāyalabhyatve dvaividhyaṃ darśayatikvaciditi । kan pratyayena daṇḍāpūpavat daṇḍāpūpikā, tathāvidhanyāyopi daṇḍāpūpikā । yena kena vidhinā ca vastvantarasyāgamor'thādāpatanaṃ siddhiriti yāvat ।
etadeva darśayatimṛṣikeṇeti । arthādāpatati । tathāhi yena khalu mūṣikeṇāpūpasahacarito daṇḍo bhakṣitastena kathamapūpaḥ parityakta iti tathehāpi boddhavyam । tasmāt yatra pratisadṛśanyāyād arthāntarānugamastatrāyamalaṅkāra ityarthaḥ ।
atra ca kvacitprākaraṇikādarthādaprākaraṇikasyārthasyāpatanaṃ kvacidaprākaraṇikārthatprākaraṇikārthasyeti dvau bhedau । "hāro ayaṃ hariṇākṣīṇāṃ luṭhati stanamaṇḍale । muktānāmapyavastheyaṃ ke vayaṃ smarakiṅkarāḥ" । tatra prākaraṇikādaprākaraṇikārthasya tannyāyagamyatvaṃ darśayatihāroyamiti ।
luṭhatīti । stanamaṇḍalāvajñādhīnāṅgaparāvṛttirūpagativiśeṣeṇa tiṣṭhatītyarthaḥ । iyamavasthāvajñāsthitirūpā । ke vayamiti ।
smarākiṅkarāṇāmiyamavasthā । smarakiṅkarāṇāmasmākamityevaṃ jñeyatvāt sutarāṃ luṭhanamityarthaḥ । atrālaṅkārādhīnasaundaryavarṇanasya prakrāntatvānmuktāḥ prākaraṇikyaḥ । atra ke vayamityanena tannyāyalābhaḥ ।
muktā mauktikāni prāptaniḥ śreyasaśca । evaṃ muktānāṃ nārīṇāṃ stanamaṇaaḍalaluṭhanena pūrvanyāyāt smarakiṅkarāṇāmapītyarthaḥ । "vilalāpa sa bāṣpagadradaṃ sahajāmapyapahāya dhīratām । atitaptamayo api mārdavaṃ bhajate kaiva kathā śarīriṇām" ।
aprākaraṇikāt prākaraṇikārthalābhamāhavilalāpeti । sa rājā ajaḥ sahajāṃ svābhāvikīm, atrāyo aprākaraṇikam । tataḥ prākaraṇikājasya bhārdavalābhaḥ । kaiva kathetyādiśabdācca tannyāyalābhaḥ ।
atra ca samānanyāyasya śleṣamūlatve vaicitryaviśeṣo yathodāhṛte-"hāro ayam-" ityādau na cedamanumānam, samānanyāyasya sambandharūpatvābhāvāt । śleṣamūlatve iti । hāroyamityādau muktāpadaṃ smarasyākiṅgaramuktarūper'the mauktike ca śliṣṭam । luṭhatīti padaṃ ca sāvajñasthitirūpe āliṅgane cārthe śliṣṭam ।
vilalāpetyādau ca taptapadamagnisaṃyoge virahaduḥ khe ca śliṣṭam । mārdavapadaṃ ca komalatve kātaratve caśliṣṭam । yathā hāroyamityādipadād vilalāpetyādiślokasyāpi parigrahaḥ । nacedamiti ।
hāroyamityatra stanasaṅgihāraluṭhanena stanasaṅgikāmukaluṭhanasya vilalāpetyādau cābhitāpena mārdavasyānumeyatvaprasakteḥ । samānanyāyasyeti । daṇḍāpūpikānyāyasyetyarthaḥ । sambandharūpatvābhāvāt vyāptirūpasambandharūpatvābhāvāt ।
yadyapi stanasaṅgitvalalluṭhanayoramitaptatvamārdavayośca vyāptirasti, tathā nyāyasya puraḥ sphūrtikatvāt sādhyahetubhāvena nirdeśābhāvācca nānumānamityābhiprāyaḥ । sambandho avinābhāvaḥ । naceyaṃ śāstrīyārthāpattiḥ । tasya hi pīno devadatto divā na bhuṅkte pīnatvabhojanādikayoravinābhāva iti bhāvaḥ ।
vikalpastulyabalayorvirodhaścāturīyu taḥ । vikalpālaṅkāramāhavikalpa iti । koṭidvaye samānatvaṃ tulyabalatā । cāturī cālaṅkārāntaraghaṭitarūpā ।
ata eva asyāḥ sargavidhau ityatra candramadanayoḥ prajāpatitvavikalpe apyalaṅkārāntarāghaṭitatvānna vikalpālaṅkāraḥ । "namayantu śirāṃsi dhanūṃṣi vā karṇapūrīkriyantāmājñā maurvyo vā" । atra śirasāṃ dhanuṣāṃ ca namanayoḥ sandhivigrahopalakṣaṇatvāt sandhivigrahayoścaikadā kartumaśakyatvādvirodhaḥ, sa caikapakṣāśrayaṇaparyavasānaḥ । tulyabalatvaṃ cātra dhanuḥ śironamanayordūyorapi spardhayā sambhāvyamānatvāt ।
cāturyaṃ cātraupamyagarbhatvena । namayantvityādikaṃ na ślokaḥ, kintu jetṛnṛpaterjetavyanṛpatiṣu jijñāsāvākyamātramidam । praṇipātārthaṃ te rājānaḥ śirāṃsi vā namayantu yuddhārthaṃ dhanurvā namayantu ityarthaḥ । tathā ca bhamājñā cākarṇapūrīkriyatāṃ karṇaṃ pūrayitvā śrūyatāṃ yuddhārthaṃ maurvo vākarṇaparyantaṃ nīyatāmityarthaḥ ।
atra virodhaṃ grāhayitumāhaatra dhanuṣāmiti । sandhivigrahopalakṣaṇatvāttadvodhakatvāditthaṃ virodhaṃ darśayitvā atrecchāvikalpatvaṃ darśayatisa ceti । icchāyā ekapakṣagrahaṇe paryāpteḥ । tulyabalatve eva icchāvikalpasambhavāt ।
tulyabalatvaṃ cātreti । dvayoriti । dvayoḥ sakāśādityarthaḥ । taddvayahetukayoḥ cātmahitakāritvena dvayostulyabalatvam ।
cāturīyutatvaṃ darśayaticāturyaṃ ceti । aupamyamupamā । śiro dhanuṣornamanasādṛśyādājñāmaurvyośca karṇapūrīkaraṇasādṛśyādupam । idamupalakṣaṇaṃ dvayorekakriyānvayena tulyayogyatā bodhyā ।
tulyabalayorekasmin kārye niyojitumarhayoḥ, virodhaḥ ekadā nirvāhayitumaśakyatvāt । sa ekakakṣāśrayaṇaparyavasānādavirodha eva । "yuṣmākaṃ kurutāṃ bhavātiśamanaṃ netre tanurvā hareḥ" । atra śleṣāvaṣṭambhena cārutvam ।
śleṣaśca kurutāmityatra dvivacanaikavacanayorekarūpatvāt । atra netravarṣmaṇordvayorapi cārtiśamane samarthatvāt । "dīyatāmajitaṃ vittaṃ devāya brāhmaṇāya vā" । cāturīyutasya vyāvṛttiṃ darśayatidīyatāmiti ।
atra virodhaprasaktiranavadhānamūlikaiveti manyāmaheekadaiva devabrāhmaṇebhyo vittadānasambhavena virodhābhāvāt । davāyovetyādiniyamagarbhatvena ekavyaktikavittābhiprāyeṇa vā virodho darśita iti vā । ityatra cāturyābhāvānnāyamalaṅkāraḥ । samuccayo ayamekasmin sati kāryasya sādhake ।
khalekapotikānyāyāttatkaraḥ syātparo api cet । guṇau kriye vā yugapatsyātāṃ yadvā guṇakriye । caturvidaṃ samuccayālaṅkāramāhasamuccayoyamiti । dhānyamardanakhale kapotānāmekadāpatanaṃ tannyāyasyannyāyādityarthaḥ ।
anyad bhedatrayamāhaguṇaāviti । guṇadvayaṃ vā kriyādvayaṃ vā guṇakriyādvayaṃ vā yadi yugapad varṇitaṃ syādityartaḥ । samuccaya iti । tṛtīyapādena samādhervyavacchedaḥ ।
tacca vṛttāveva suvyaktam । tatkaraḥ tasya kāryasya sādhakaḥ । "haṃho dhīrasamira ! hanta jananaṃ te candanakṣmābhṛto dākṣiṇyaṃ jagaduttaraṃ paricayo godāvarīvāribhiḥ । pratyaṅgaṃ dahasīti me tvamapi ceduddāmadāvāgniva- nmattoyaṃ malinātmako vanacaraḥ kiṃ vakṣyate kokilaḥ" ।
haṃho dhīreti mandasyaiva dhairyavattvenākāryanivṛttirūpeṇa sambodhanam । candaneti । candanasambandhāt sugandhereva mahājanajanyatvena sambodhanam । dākṣiṇyamiti ।
dakṣiṇadigbhavasyaiva jagadvilakṣaṇavicakṣaṇatvamuktam । paricaya iti । jalasambandhe śītalasyaiva puṇyanadīsambandhena mahattvamuktam । īdṛśastvamiti virahe me mama pratyaṅgaṃ dāvāgnivad dahasi cet tadā matta unmatto malinātmakaḥ kuṣṇavarṇa eva kuṭilasvabhāvaḥ ।
vanacaratvena ca lokavyavahārānabhijñaḥ kokilaḥ kiṃ vakṣyate ? sa sutarāṃ dhakṣyatītyarthaḥ । dhīraḥ vaṃśena vidhinā pāṇḍityacca, kṣmābhṛtparvataḥ bhūdharaṇakṣamaḥ kaścit mahāpuruṣaḥ । dākṣiṇyaṃ dakṣiṇā dik janmasaralatā ca । malinātmakaḥ śyāmaḥ kuṭilāśayaśca ।
hetūnāṃ dhīratvādīnāṃ santaḥ śobhanāḥ । atra dāhe ekasmiṃścandanakṣmābhṛjjanmarūpe kāraṇe satyapi dākṣiṇyādīnāṃ hetvantarāṇāmupādānam । atra sarveṣāmapi hetūnāṃ śobhanatvātsadyogaḥ । atraiva caturthapāde mattādīnāmaśobhanānāṃ yogādasadyogaḥ ।
atreti । adāhakatve ityeva pāṭhaḥ । dāhakatve iti prāmādika eva pāṭhaḥ । candanakṣametyādīnāmadāhakahetutvaṃ ślokavyākhyāyāmeva vyākhyātam ।
caturthapāda iti । dāhaṃ prati hetūnāṃ mattatvādīnāmityarthaḥ । sattvāsattve upādeyatvānupādeyatve । "śaśī divasadhūsaro galitayauvanā kāminī saro vigatavārijaṃ mukhamanakṣaraṃ svākṛteḥ ।
prabhūrdhanaparāyaṇaḥ satatadurgataḥ sajjano nṛpāṅganagataḥ khalo manasi sapta śalyāni me" । śaśīti । ete sapta dhūsaratvaviśiṣṭaśayyādayaḥ sapta manasi śalyānītyarthaḥ । anaucityadarśanena śalyavad duḥ khadāyitvāt ।
teṣvanaucityaṃ darśayatiśaśīti । ujjvalamūrtestasya divasadhūsaratvamanucitam । evaṃ galitayauvanāyāḥ kāmavattvaṃ kāminyā galitayauvanatvaṃ vā anucitam । evaṃ saraso vārijaśūnyatvam ।
śobhanākṛtermūrkhasyākṣareṇa vidyayā śūnyatvam । prabhordhanaparāyaṇatvaṃ, dhanaparāyaṇa janasya prabhutvaṃ vā । sajjanasya satatadurgatatvaṃ satatadurgatasya sajjanatvaṃ vā, nṛpāṅgaṇa gatasya khalatvaṃ, khalasya nṛpāṅāgaṇagatatvaṃ vā anucitāmityarthaḥ । atra śocyānāṃ vidheyānāṃ sadasattvavaśāt sadasadyogaḥ ।
tatra daivādhānadoṣeṇa śocyasya sattvaṃ svādhīnadoṣeṇa śocyasyāsattvam । tatra śaśino dhūsaratvaṃ, kāminyā galitayauvanatvasya vidheyatvapakṣe galitayauvanātvaṃ, saraso vārijaśūnyatvaṃ, svākṛteranakṣaramūrkhatvaṃ, sajjanasya durgatatvaṃ tadaiva doṣāt śocyatvena śobhanam । galitayauvanāyāṃ kāmavattvasya vidheyatvapakṣe vidheyasya tasya prabhordhanaparāyaṇasya dhanaparāyaṇe prabhutvasya vā, vidheyasya khale nṛpāṅgaṇagatatvasya nṛpāṅgaṇagate khalatvasya vā bidheyasya svādhīnadoṣeṇa śocyatvāda śobhanatvamiti vidheyānāmeva sadasattvam । iha kecidāhuḥ"śaśiprabhṛtīnāṃ śobhanatvaṃ khalasyāśobhanatvaṃ ceti sadasadyogaḥ" iti anye tu"śaśiprabhṛtīnāṃ svataḥ śobhanatvaṃ dhūsaratvādīnāṃ tvaśobhanatvamiti sadasadyogaḥ" ।
atra hi śaśiprabhṛtiṣu dhūsaratvāderatyantacitatvamiti vicchittiviśeṣasyaiva camatkāravidhāyitvam । "manasi saptaśalyāni me" iti saptānāmapi śalyatvenopasaṃhāraśca । "nṛpāṅganagataḥ khala" iti tu kramabhedādduṣṭatvamāvahati sarvatra viśeṣyasyaiva śobhanatvena prakramāditi । iha ca khalekapotavatsarveṣāṃ kāraṇānāṃ sāhityenāvatāraḥ ।
samādhyalaṅkāre tvekakāryaṃ prati sādhake samagre apyanyasya kākatālīyanyāyenāpatanamiti bhedaḥ । pūrvoktaślokepi vidheyānāmeva tathātvād bhinnābhiprāya granthakṛnmanasi kṛtvāparoktaṃ sadasadyogaṃ darśayatiiha keciditi । etanmate uddeśyānāṃ viśeṣyāṇāmeva sadasattvam । matāntaramāhaanye tviti ।
etanmate uddeśyavidheyayorviśeṣyaviśeṣaṇayoḥ sadasatoryogaḥ । teṣāṃ mate tathātvameva vicchittiviśeṣāccamatkārastadṛrśayatiatrahīti । uddeśye sattvāsattvābhyāṃ tu teṣāṃ matena camatkāra ityarthaḥ । teṣāṃ sadasattve eva tāvadalaṅkāraḥ ।
pratyuta prathamapakṣe tādṛśanirdeśaḥ kramabhaṅgamāvatītyarthaḥ । tadeva grāhayatisarvatreti । śasī dhūsara ityādyuddeśyavidheyārthakasarvavākye ityarthaḥ, ayaṃ ca doṣaḥ, khale nṛpāṅgaṇagatvasya vidheyatā gatatvasya vidheyatāpakṣa eva nṛpāṅgaṇagatade khalatvasya vidhayatā pakṣetūddeśyaḥ śobhana eveti naiṣa doṣa iti bodhyam । ekakāraṇādeva sukare kārye daivāt kāraṇāntarā'gamanarūpāt samādhyalaṅkārādasya bhedamāhaiha ca khaleti ।
ekasyaiveti । kāryaṃ prati ekasyaiva samagre sādhakatve asamagrakāraṇavṛttirna sādhakatve ityarthaḥ । dvitīyapakṣe sugatiṃ darśayati । viśeṣyasya śaśikāminīprabhṛteḥ sūtrasya tṛtīyapādaṃ viśadayatiiha ceti ।
kākatālīnanyāyeneti । "aruṇe ca taruṇi nayane tava malinaṃ ca priyasya mukham । mukhamānataṃ ca sakhi te jvalitaścāsyāntare smarajvalanaḥ" । atrādyer'the guṇayoryaugapadyam, dvitīye kriyayoḥ ।
guṇayoḥ kriyayośca yogapadyarūpaṃ samuccayamāhaaruṇe ceti । atra cakārau yaugapadyabodhakau । tau ca yayoruttarabhūtau tayoryaugapadyabodhakau ityata āhaatrādye iti । "kaluṣaṃ ca tavāhiteṣvakasmātsitapaṅkeruhasodaraśri caśruḥ ।
patitaṃ ca mahīpatīndra ! teṣāṃ vapuṣi prasphuṭamāpadāṃ kaṭākṣaiḥ" । kaluṣaṃ ceti । ahiteṣu vipakṣeṣu, mahīpatīndreti sambodhanam । atra pūrvārdhe guṇottaraṃ cakāraḥ, pārardhe tu kriyāttaramityanayoryaugapadyam ।
dhunoti ceti । ekādhikaraṇe raṇasthalarūpe । vyadhikaraṇyepyeṣa dṛśyate iti kāvyaprakāśakṛt, yathā "kṛpāṇapāṇiśca bhavān raṇakṣitau । rasādhuvādāśca surāḥ surālaye" ।
ityatra raṇakṣiti surālayarūpādhikaraṇabhedaḥ । "dhunoti cāsiṃ tanute ca kīrtim" । ityādāvekādhikaraṇe apyeṣa dṛśyate । na cātra dīpakam, ete hi guṇakriyāyaugapadye samuccayaprakārā niyamena kāryakāraṇakālaniyamaviparyayarūpātiśayoktimūlāḥ, dīpakasya cātiśayoktimūlatvābhāvaḥ ।
"dhunoti cāsi'; mityudāharaṇe ekasmin kartṛkārake anekakriyāsambandhādanekakriyāsvekakārakarūpadīpakaprasāktimāśaṅkya niṣidhyatina cātreti । ete guṇākriyāyaugapadye ye samuccayaprakārāste kāryakāraṇayoryaḥ paurvāparyyarūpaḥ kālaniyamaḥ tadviparyyayarūpātiśayoktimūlā ityarthaḥ । darśitodāharaṇeṣu sarvatraiva guṇayoḥ kriyayorvā kāryakāraṇabhāvasattvepi yaugapadyokteḥ । dīpake tu tathātvaṃ nāstītyāhadīpakasyeti ।
idamupalakṣaṇamtatra yaugapadyasyāpyavivakṣaṇaṃ bhedakamiti bodhyam । tathā cet taddvayābhāve satīti viśeṣaṇaṃ deyamityabhiprāyaḥ । samādhiḥ sukare kārye daivādvastvantarāgamāt । "mānamasyā nirākartuṃ pādayorme patiṣyataḥ ।
upakārāya diṣṭyedamudīrṇaṃ ghanagarjitam" । samādhyalaṅkāramāhasamādhiriti । ekakāraṇenaiva sukare kārye daivāt kāraṇarūpavastvantaropasthiterityarthaḥ । mānamasyā iti ।
ghaṭagarjitasyoddīpakatvena mānabhaṅge tadapi kāraṇāntaraṃ daivādupasthitamityarthaḥ । pratyanīkamaśaktena pratīkāre riporyadi । tadīyasya tiraskārastasyaivotkarṣasādhakaḥ । pratyanīkālaṅkāramāhapratyanīkamiti ।
ripoḥ pratīkāre pratyapakāre aśaktena kenāpi yadi tatsambandhino anyasya tiraskāraḥ tasyaiva riporevotkarṣatāsādhakaḥ, utkarṣaparyyavasāyaka ityarthaḥ । evaṃ vākyanyāyāśrayiṇo alaṅkārān darśayitvā, lokanyāyāśrayiṇo darśayatipratyanīkamiti । anekaṃ sainyaṃ, taccātra svasāmānyasya sambandhimātrasyopalakṣakam । tenābhiyojyatayā pratinidhibhūtortho ripoḥ sambandhī varṇyate iti pratyanīkaṃ nāmālaṅkaraṇam ।
tadīyasya ripusambandhinaḥ । tasyaiveti riporeva । "madhyena tanumadhyā me madhyaṃ jitavatītyayam । ibhakumbhau bhinattyasyāḥ kucakumbhanibho hariḥ" ।
madhyeneti । ripukumbhabhedanārthaṃ siṃhasya bhāvanā pūrvārdham । atra madhyena svamadhyajayāt nāyikā siṃhasya ripuḥ, tatkucasādṛśyāt karikumbhau tadīyau । ibhakumbhayoratra nāyikāsambandhitā ।
svasambandhaḥ kucakumbhasambandhaḥ sādṛśyasambandhādidaṃ ca kvacidanukūlasya vāñchitācaraṇepi sambhavati । yathā viraha vidhurāpi satataṃ bhavataḥ śvāsānuhāriṇī patati ityādau । prasiddhasyopamānasyopameyatvaprakalpanam । niṣphalatvābhidhānaṃ vā pratīpamiti kathyate ।
dvividhaṃ pratīpālaṅkāramāhaprasiddhasyeti । prasiddhasyopamānasya upameyatvakalpanaṃ vā niṣphalatvakathanaṃ veti dvividhaṃ pratīpamityarthaḥ । "yattvannetrasamānakāntisalile magnaṃ tadindīvaram" । ityādi ।
yattvannaitra ityādi । sādṛśyāsya pratiyogi upamānam । atra ca tvannetrasya samānakāntirityuktyā netrakānterindīvarakāntisādṛśyapratiyogitvena nirddeśāttvannetrakāntirupamānam । indīvarakānteścopamānatvena prasiddhāyā upameyatvakalpanam ।
"tadvaktraṃ yadi mudritā śaśikathā hā hema sā ceddyutiḥ; taccakṣuryadi hāritaṃ kuvalayaistaccetsmitaṃ kā sudhā ? । dhikkandarpadhanurbhruvau yadi ca te kiṃ vā bahu brūmahe yatsatyaṃ punaruktavastuvimukhaḥ sargakramo vedhasaḥ" । atra vaktrādibhireva candrādīnāṃ śobhātivahanātteṣāṃ niṣphalatvam । upamānasya vaiphalyamudāharatitad vaktraṃ yadīti ।
tad vaktrādisattve śaśikathādīnāṃ mudritatvādikaṃ vaiphalyaṃ paryavasitaṃ bodhyam । hā iti śocāmītyarthaḥ । hāritaṃ parājayaḥ prāpta ityarthaḥ । taccediti ।
tasyāḥ tatsmitaṃ cedityarthaḥ । kā nikṛṣṭā । itthamuktvā upasaṃharatiki vā bahniti । vedhasaḥ sargakramaḥ sṛṣṭikramaḥ punaruktavastuvimukhaḥ, punaruktaṃ yatsādṛśavastvantarakalpanaṃ tadvimukhaḥ ।
tatra vaiphalyarūpadoṣadarśanavimukha ityarthaḥ । vimukhapadasyaivedṛśārthaparatvaṃ bodhyam । uktvā cātyantamutkarṣamatyutkṛṣṭasya vastunaḥ । kalpite apyupamānatve pratīpaṃ kecidūcire ।
kvacidupamānasyopamānatvakalpanepi kāvyaprakāśakṛduktamimalaṅkāraṃ lakṣayatiuktvā cātyantamiti । atyutkṛṣṭasya vastuno atyantamutkarṣamuktvāpi upamānatve api kalpite nirdiṣṭa ityarthaḥ । saca nirdeśaḥ samabhivyāhāraviśayavaśāttannindāparyavasāyako bodhyaḥ । anyathopamānasyopamānatvena nirdeśenānuguṇasyaiva pratītyā pratīpatvasyaivāsambhavāt ।
atisundaraścandra iva mukhamityupamāyāmativyāpteśca । "ahameva guruḥ sudāruṇānāmiti hālāhala ! tāta ! mā sma dṛpyaḥ । nanu santi bhavādṛśāni bhuvane asmin vacanāni durjanānām" । ahameveti ।
he hālāhala, he tāta, ahameva sudāruṇānāṃ guruḥ pradhānam । ityevaṃ dṛpyo mā sma, evaṃ darpaṃ mā kuru ityarthaḥ । kuta ityatrāhananviti । nanu bho asmin bhuvane durjanānāṃ bhūyo bahūni vacanāni api bhavādṛśāni bhavattulyāni santītyarthaḥ ।
bhūya iti sāntakriyāviśeṣaṇam । tadbhūyastvena vacanānāmeva bhūyastvaṃ bodhyam । atra prathamapādenotkarṣātiśaya uktaḥ । tadanuktau tu nāyamalaṅkāraḥ ।
"brahmeva brāhmaṇo vadati" ityādi । atra bhavadiva dṛśyante yānītyanena halāhalasyopamānatvenaiva nirdeśaḥ । darpaniṣedhasamabhivyāhārācca tannindāparyavasāyakaḥ । atroktamatyantamuktarṣaṃ ghaṭayatiprathamapādeneti ।
sudāruṇāntarāpekṣayā tena gurutvakathanāt tadviśeṣaṇaphalamāhatadanuktāviti । nāyamalaṅkāraḥ, kintu upamā evetyarthaḥ । tad darśayatiyathā brahmeti । brahmā yathā vedaṃ vadati tathā brāhmaṇā ityarthaḥ ।
yadyapi vedasyātivaktā brahmaiveti brāhmaṇasyātyantotkarṣakathanepyupamaiva nāyamalaṅkārastathāpi pratīpaghaṭanārthaṃ samabhivyāharaviśeṣādupamānasya nindāparyyavasāyakatvaṃ nirdeśasya viśeṣaṇaṃ dattamityatastadvāraṇamiti prāgevoktaṃ bodhyam । mīlitaṃ vastuno guptiḥ kenacittulyalakṣmaṇā । atra samānalakṣaṇaṃ vastu kvacidāgantukam । mīlitālaṅkāramāha ।
mīlitamiti । guptirācchādanam । tulyalakṣmaṇā tulyacihnena । āgantukamatadīyaṃ, sahajaṃ tadvṛtti ।
"lakṣmīvakṣojakastūrīlakṣma vakṣaḥ sthale hareḥ । grastaṃ nālakṣi bhāratyā bhāsā nīlotpalābhayā" । lakṣmīvakṣojeti । harervakṣaḥ sthale lakṣmīstanakastūrīcihnaṃ bhāratyā nālakṣi, yato nīlotpalabhiyā harereva bhāsā grastamācchāditamityarthaḥ ।
atra bhagavataḥ śyāmā kāntiḥ sahajā । "sadaiva śoṇopalakuṇḍalasya yasyāṃ mayūkhairaruṇīkṛtāni । kopoparaktānyapi kāminīnāṃ mukhāni śaṅkāṃ vidadhurna yūnām" । āgantukalakṣmaṇā tvāhasadaiveti ।
śoṇa upalo maṇiḥ khacito yatra tādṛśakuṇḍalasya mayūkhaiḥ sadaivāruṇīkṛtāni yasyāṃ puri kāminīnāṃ kopoparaktānyapi mukhāni yūnāṃ kopaśaṅkāṃ na vidadhurityarthaḥ । atra māṇikyakuṇḍalasyāruṇimā mekhe āgantukaḥ । sāmānyaṃ prakṛtasyānyatādātmyaṃ sadṛśairguṇaiḥ । sāmānyamiti ।
anyatātātmyamanyabhedāgraho yadi varṇita ityarthaḥ । rūpakabhrāntimatostu abhedāgrahādevāhāryā veti tato bhedaḥ । ata evodāharaṇe vyākhyāsyatibhedāgraha iti । "mallikācitadhammillāścārucandanacacitāḥ ।
avibhāvyāḥ sukhaṃ yānti candrikāsvabhisārikāḥ" । malliketi । avibhāvyā jyotsnāto agṛhītabhedā । mīlite utkṛṣṭaguṇena nikṛśṭaguṇasya tirodhānam, iha tūbhayostulyaguṇatayā bhedāgrahaḥ ।
tadguṇaḥ svaguṇatyagādatyutkṛṣṭaguṇagrahaḥ । "jagāda vadanacchadmapadmaparyantapātinaḥ । nayan madhulihaḥ śvaityamudagradaśanāṃśubhiḥ" । tadruṇālaṅkāramāhatadruṇa iti ।
atyutkṛṣṭasya guṇasya graho guṇavahaṇaṃm । jagādeti । balabhadravadanacchadmano vadanavyājasya padmasya paryantapātino mudhuliho bhramarān udaṃśūnām udratāṃśūnāṃ daśānānāṃ dantānāmaṃśubhiḥ śvaityaṃ nayan jagādetyarthaḥ । atra bhramarāṇāṃ svaguṇatyāgaḥ śvaityaprāpaṇādityarthaḥ ।
mīlite prakṛtasya vastuno vastvantareṇācchādanam, iha tu vastvantaraguṇenākrāntatā pratīyata iti bhedaḥ । mīlitālaṅkārādasya viśeṣamāhamīlite iti । prakṛtasya vastuna iti । prakṛtasya yadvastuno guṇasvarūpaṃ tasyācchādanamagraha ityarthaḥ ।
ākrāntatā svāśrayīkaraṇam । tadrūpānanuhārastu hetau satyaṣyatadguṇaḥ । atadruṇālaṅkāramāhatadrūpeti । avanuhāro agrahaṇam ।
heto grahaṇahetau । "hanta ! sāndreṇa rāgeṇa bhṛte api hṛdaye mama । guṇagaura ! niṣaṇṇo api kathaṃ nāma na rajyasi" । hanta sāndreti ।
ananuraktaṃ nāyakaṃ prati anuraktāyā nāyikāyā utkiriyam । guṇagauriti । guṇena gaura iti, guṇo gauro yasyeti samāsena ca sambodhanam । hṛdaye niṣaṇṇo apītyanvayaḥ ।
rāgapadarajyasipade raktimānurāgayoḥ śliṣṭe । atra rāgabhṛtihṛdaye niṣaṇṇatvaṃ raktahetuḥ । "gāṅgamambu sitamambu yāmunaṃ kajjalābhamubhayatra majjataḥ । rājahaṃsa ! tava saiva śubhratā cīyate na ca na cāpacīyate" ।
pūrvatrātiraktahṛdayasaṃparkāt prāptavadapi guṇagauraśabdavācyasya nāyakasya raktatvaṃ na niṣpinnam, uttaratrāprastutapraśaṃsāyāṃ vidyamānāyāmapi gaṅgāyamunāpekṣayā prakṛtasya haṃsasya gaṅgāyamunayoḥ saṃparke api na tadrūpatā । atra ca guṇāgrahaṇarūpavicchittiviśeṣāśrayādviśeṣokterbhedaḥ, varṇāntarotpattyabhāvācca viṣamāt । udāhṛtaślokadvayepi etadguṇāgrahaṇamudāharaṇadvayavailakṣyaṇyaṃ cāhapūrvatreti । atiriktahṛdayaṃ rāgabhṛtatvenātiriktaguṇaṃ hṛdayaṃ prāptavat prāptaprāyaṃ raktatvaṃ na niṣpannam, nāyakasyotyarthaḥ ।
itthamatra prakṛtena nāyakasya prakṛtasya hṛdayasya guṇāgrahaṇaṃ darśayitvā prakṛtato aprakṛtaguṇagrahaṇarūpaphalābhāvamuttaraśloke darśayatiuttaratreti । yadyapi rājahaṃsopyaprakṛtastathāpi sambodhyatvenā'pekṣikaṃ tasya prakṛtatvaṃ darśayannāhaaprastutapraśaṃsāyāmiti । sati hetau phalābhāvarūpāyā viśeṣokterasya bhedamāhaatra ceti । viśeṣoktausāmānyata eva phalābhāvaḥ iha tu guṇagrahaṇarūpaphalābhāvarūpo bhaṅgiviśeṣa iti bheda ityarthaḥ ।
nanu kāryasya kāraṇavirodhiguṇavaśāt kāryasya kāraṇaguṇāgrahaṇaṃ viṣamālaṅkārepyasti ced yadyapi darśitodāharaṇadvaye kāryakāraṇabhāvasattvāt tādṛśasyātadruṇasya viṣamālaṅkāratvāviśeṣa ityāhavarṇāntareti । viṣamālaṅkāre kāraṇavirodhiguṇāntarotpattiriti bheda ityarthaḥ । saṃlakṣitastu sūkṣmor'tha ākāreṇeṅgitena vā । kayāpi sūcyate bhahgyā yatra sūkṣmaṃ taducyate ।
sūkṣmālaṅkāramāhasaṃlakṣita iti । bhaṅgyā prakāraviśeṣeṇa sūcyata ityarthaḥ । ākāraḥ saṃsthānam, iṅgitaṃ kriyā ityarthaḥ । sūkṣmaḥ sthūlamatibhirasaṃlakṣyaḥ ।
"vaktrasyandisvedabinduprabandhairdṛṣṭvā bhinnaṃ kuṅkumaṃ kāpi kaṇṭhe । puṃstvaṃ tanvyā vyañjantī vayasyā smitvā pāṇau khaḍgalekhāṃ lilekha" । atra kayācitkuṅkumabhedena saṃlakṣitaṃ kasyāścitpuruṣāyitaṃ pāṇau puruṣacihnakhaḍgalekhālikhanena sūcitam । vaktrasyandi iti ।
kācid vayasyā sakhī kasyāścinnāyikāyāḥ kaṇṭhe vaktrasyandibhiḥ svedabindupravāhaiḥ bhinnaṃ dvidhākṛtaṃ kuṅkumaṃ dṛṣṭvā tasyāḥ nāyikāyāḥ pustvaṃ ratau puruṣāyitatvaṃ vyañjayantī smitvā hasitvā tasyāḥ pāṇau khaḍgalekhāṃ lilekhetyarthaḥ । atreti । saṃlakṣitamiti । prakṛtaratau svedasya pṛṣṭhagāmitvena saṃlakṣaṇam ।
saṅketakālamanasaṃ viṭaṃ jñātvā vidagdhayā । hasannetrāpitākūtaṃ līlāpadmaṃ nimīlitam । atra viṭasya bhrūvikṣepādinā lakṣitaḥ saṅketakālābhiprāyo rajanīkālabhāvinā padmanimīlanena prakāśitaḥ । saṃketakāleti ।
viṭaṃ dhūrtam upanāyakaṃ tadjijñāsārthaṃ saṃketakālamanasaṃ jñātvā vidagdhayā nāyikayā hasatā netrārpitākūtaṃ yathā syāttathā līlāpadmaṃ nimīlitamityarthaḥ । kālābhiprāyaḥ kālajijñāsā bhrūvikṣepaścāśābdopi yogyatābalalabhyamiṅgitam । vyājoktirgopanaṃ vyājādudbhinnasyāpi vastunaḥ । vyājoktyalaṅkāramāhavyājeti ।
udbhinnasya vyaktībhūtasya vyājāt kapaṭena । "śailendrapratipādyamānagirijāhastopagūḍhollasa- dromāñcādivisaṃṣṭhulākhilavidhivyāsaṅgabhaṅgākulaḥ । āḥ śaityaṃ tuhinācalasya karayorityūcivān sasmitaṃ śailāntaḥ puramātṛmaṇḍalagaṇairdṛṣṭo avatādvaḥ śivaḥ" । śailendreti ।
śivo vo avatāt । kīdṛśaḥ । śailendreṇa pratipādyamānāyā utsṛjyamānāyā girijāyā hastasya upagūḍhane upagūhanena svarśeṇa ullasaddhiḥ romāñcādibhiḥ romāñcavepathusvedaiḥ visaṃṣṭhulasya vyastasya akhilavaivāhikavidheḥ vyāsaṅgasya vyāpārasya bhaṅgenākulaḥ san āḥ āścarthaṃ tuhinasambandhino acalasya karayoḥ śaityam ityūcivān san śailāntaḥ pureṇa tadratastrībhiḥ gauryyādimātṛmaṇḍalena svīyagaṇaiśca sasmitaṃ dṛṣṭaḥ । neyaṃ prathamāpahnatiḥ, āpahnavakāriṇo viṣayasyānabhidhānāt ।
dvitīyāpahnuterbhedaśca tatprastāve daśitaḥ । prathamoktāpahnutito asya bhedamāhaneyamiti । apahnavakāriṇa iti । prakṛtāpahnavakārī yo viṣayo vastu sthāpyamānamaprakṛtaṃ vastu, tasyānabhidhānādityarthaḥ ।
idamupalakṣaṇam, apahnavārthapadasya nañāderapyanabhidhānāditi boddhavyam, apahnava hetoḥ śvetasyābhidhānād romāñcādestvanāpahnutatvādeva । dvitīyāpahnuteriti । "gopanīyaṃ kamapyarthaṃ dyotayitvā kathañcana । yadi śleṣeṇānyathā vānyathayet sāpyapahnutiḥ"ityuktalakṣaṇāt"kāle vāridharāṇām" ityudāharaṇād dvitīyāpahnavādityarthaḥ ।
tatprastāve darśita iti । gopanīyārthasya mopanakṛtā prathamamabhihitatvācca vyājokteriti likhanena darśita ityarthaḥ । iha tu gopanīyārthasya romāñcādeḥ śivena prathamamanabhidhānāt । svabhāvoktirdurūhārthasvakriyārūpavarṇanam ।
durūhayoḥ kavimātravedyayoḥ arthasya ḍimbhādeḥ svayostadekāśrayayośceṣṭāsvarūpayoḥ । svabhāvoktyalaṅkāramāhasvabhāvoktiriti । durūhārthetyasyātyantadurūhasyārthasyeti nārthaḥ । kintvarthasya durūhā kriyā ityevamanvayaḥ ।
arthaśca ḍimbhādirityevameva vyācaṣṭedurūhayoriti । durūhayoḥ svayorityanvayaḥ । durūhapadārthamāhakavimātreti । kavibhinnāvedyayorityarthaḥ ।
arthapadaṃ ḍimbhādiparatayā vyācaṣṭearthasyeti । ḍimbhaḥ śiśuḥ । ādipadādaprakṛṣṭajñānamātraparigrahaḥ । tade kāśrayayostanmātraniṣṭhayoḥ ।
"lāṅgūlenābhihatya kṣititalamasakṛddārayannagrapadbhyā- mātmanyevāvalīya drutamatha gaganaṃ protpatan vikrameṇa । sphūrjaddhuṅkāradhoṣaḥ pratidiśamakhilān drāvayanneṣa jantūna kopāviṣṭaḥ praviṣṭaḥ prativanamaruṇocchūnacakṣūstarakṣuḥ" । lāṅgūleneti । aruṇe ucchūne sphārite cakṣuṣī yasyā tādṛśaḥ eṣa tarakṣuḥ vyāghraḥ pratibalaṃ pratipakṣasamūhaṃ praviṣṭaḥ ।
kīdṛśaḥ kṣititalamasakṛd lāṅgūlenābhihatya agrapadbhyāṃ dāhayan vilikhan । athānantaraṃ ātmanyevāvalīya kuñcitāṅgo bhūtvā drutaṃ gaganaṃ vikrameṇa ca protpatan tathā sphūrjatā visphuratā phūtkāreṇa ghoraḥ tathāsvilān jantūn pratidiśaṃ drāvayan tathā kopāviṣṭo aruṇotphullacakṣuśca । atrāruṇetyāde rūpasya kriyāṇāṃ ca varṇanam । adbhutasya padārthasya bhūtasyātha bhaviṣyataḥ ।
yatpratyakṣāyamāṇatvaṃ tadbhāvikamudāhṛtam । bhāvikālaṅkāramāhaadbhutasyeti । athetivetyarthaḥ । bhūtasya bhaviṣyato vā adbhutasya padārthasya yat pratyakṣāyamāṇatvaṃ pratyakṣeṇa dṛśyamānatvaṃ varṇitaṃ tadityarthaḥ ।
"munirjayati yogīndro mahātmā kumbhasambhavaḥ । yenaikaculuke dṛṣṭau divyau tau matsyakacchapau" । muniriti । ekacaluke pīyamānasamudrarūpe gaṇḍuṣe matsyakacchapāvīśvārāvatārau bhūtabhāvinau yogabalena dṛṣṭau ।
etadarthameva yogīndrapadopadānam । "āsīdañjanamatreti paśyāmi tava locane । bhāvibhūṣaṇasambhārāṃ sākṣātkurve tavākṛtim" । āsīditi ।
yauvane añjanābhāve api añjanaśobhāsattvādāsīditi । bhūṣaṇena bhaviṣyantyāḥ śobhāyā tadvināpi darśanād bhāvibhūṣaṇeti । na cāyaṃ prasādākhyo guṇaḥ, bhūtabhāvinoḥ pratyakṣāyamāṇatve tasyāhetutvāt । nanu bhūtabhāvinoḥ pratyakṣāyogyayorapi pratyakṣāyamāṇatvaṃ śīghrapratītiviṣayatvāt ।
tathācedṛśārthasya viṣayatvena śabdabodhitopi sortho viśada eva । tathā cārthavaimalyaṃ prasādo yaḥ paroktaḥ prasādaguṇaḥ sa evāyaṃ tadbhinnavaicitryaviśeṣābhāvād bhāvikanāmālaṅkāro nāstītyāśaṅkatena cāyamiti । samādhattebhūtabhāvinoriti । tayoḥ pratyakṣāyamāṇatve grāhye tasya pratyakṣāyamāṇatvasyāhetukatvādahetukatvasphuraṇādityarthaḥ ।
tathā cāhetukatvasphuraṇavaiśiṣṭyarūpavaicitryameva bhāvikālaṅkāra ityuktam । na cādbhuto rasaḥ, vismayaṃ pratyasya hetutvāt । nanvahetukatvena hetvanusandhānaṃ vismaya eva, tathā cādbhutarasa evāyamityāśaṅkatenacādbhuta iti । samādhattevismayaṃ pratīti ।
ahetukatvajñānaviśiṣṭaṃ bhāvibhūtavastupratyakṣāyamāṇatvamevāyamalaṅkāraḥ । tasya vismayaṃ prati hetutvādeva, natu vismayarūpatvādityarthaḥ । tathā nacātra raso adbhutolaṅkārastu bhāvikamiti bhāvaḥ । na cātiśayoktiralaṅkāraḥ, adhyavasāyābhāvāt ।
na ca bhrāntimān, bhūtabhāvinorbhūtabhāvitayaiva prakāśanāt । nāyikāyāḥ rūpātiśayapratītyā uktacaturvidhātiśayoktito atiriktaprakārātiśayoktireveyaṃ syādityāśaṅkatenacātiśayeti । samādhatteadhyavasāyeti । sarvavidhātiśayoktaya evādhyavasāyaghaṭitāḥ ।
atra tadabhāvāttadrūpātiśayabodhamātreṇa tadīyaprakārāntarakalpanānaucityāditi bhāvaḥ । bhūte bhāvini rūpe bhūtabhāvitvena jñāpanāt bhrāntimattvamāśaṅkatena ca bhrāntīti । samādhattebhūteti । prakṛtasyānyatādātmyabhrama eva bhrāntimānna cātrābhūtabhāvipadārthāḥ prakṛtāstatra bhūtabhāvitāvibhramaḥ ।
kintu bhūtabhāvipadārthaṃ prakṛtya tatraiva tathātvaprakāśanādityarthaḥ । rūpaviśeṣavannāyikāmātradharmayoratra nayanākṛtyorvarṇitatvāt । na ca svabhāvoktiḥ, tasya laukikavastugatasūkṣmadharmasvabhāvasyaiva yathāvadvarṇanaṃ svarūpam; asya tu vastunaḥ pratyakṣāyamāṇasvarūpo vicchittiviśeṣo astīti । yadi punarvastunaḥ kvacitsvabhāvoktāvapyasyā vicchitteḥ sambhavastadobhayoḥ saṅkaraḥ ।
svabhāvoktimāśaṅkatenaceti । samādhattetasyā iti । laukikaṃ vastu ḍimbhavyāghrādi tadgatasya sūkṣmadharmātmakasvabhāvasya kavibhinnajanāvedyatanmātravṛttidharmarūpasya tatra yathā varṇitaṃ tasya svarūpamityarthaḥ । atra nūtanatetyāhaasyatviti ।
tadapekṣayā atravilakṣaṇabhaṅgirastītyarthaḥ । nanu "asphuṭākṣaravāgāsīdeṣa bālo vilokyate । daradantāṅkuraśrīkahāso bhāvī ca dṛśyate" । ityatra ḍimbhamātrakriyāderbhāvibhūtasya ko alaṅkāraḥ syāditi manasikṛtya samādhatteyadi punariti ।
saṃkaraḥ svātantryeṇaikatra sthitirūpaḥ । "anātapattro apyayamatra lakṣyate sitātapattrairiva sarvato vataḥ । acāmaro apyeṣa sadaiva vījyate vilāsabālavyajanena ko apyayam" । yatra bhūtabhāvivastunorna pratyakṣāyamāṇatvaṃ kintu tadvastuna eva pratyakṣāyamāṇatvaṃ varṇita tatra nāyamalaṅkāra ityudāhṛtya darśayatianātapatro apīti ।
ātapatrarahitopyayaṃ rājā sarvadikṣu sitātapatraiḥ sarvato veṣṭita iva lakṣyate, vilāsahetukavyajanena vījyamāna iva lakṣyate iti pūrvato anuṣaṅgaḥ, śītalāṅkatvāta । atra pratyakṣāyamāṇasyaiva varṇanānnāyamalaṅkāraḥ, varṇanāvaśena pratyakṣāyamāṇatvasyaiva svarūpatvāt । yatpunarapratyakṣāyamāṇasyāpi varṇane pratyakṣāyamāṇatvaṃ tatrāyamalaṅkāro bhavituṃ yuktaḥ, yathodāhṛte "āsīdañjanam'ityādau । atreti ।
pratyakṣāyamāṇasyaivetyatrātatravṛtatvasya vījyamānatvasya cetyarthaḥ । evakārād bhūtabhāviviyavacchedānnatu bhūtabhāvipadārthasya pratyakṣāyamāṇatvamityarthaḥ । atra śloke tathātvābhāvaṃ viśadayitvā darśayativarṇanāvaśeneti । atra svarūpatvāt, etat ślokārthasvarūpatvāt, nanu bhūtabhāvipadārthasya pratyakṣāyamāṇatvamityarthaḥ ।
bhāvikālaṅkāre tu bhūtabhāvitvaghaṭanāvaśād viśeṣāntaramapyastītyāhayatra punariti । pratyakṣāyamāṇatvaṃ paryavasyatītyarthaḥ । anātapatropītyatra tu tejāviśeṣācchatratvādyāropo anumānameveti bhedaityarthaḥ । tathā cātra virodhālaṅkāra eva iti bodhyam ।
lokātiśayasaṃpattivarṇanodāttamucyate । yadvāpi prastutasyāṅgaṃ mahatāṃ caritaṃ bhavet । udāttālaṅkāraṃ dvividhamāhaloketi । yadveti ।
mahatāṃ caritaṃ vā prastutasyāṅgaṃ prakarṣakaṃ yadā bhavedityarthaḥ । "adhaḥ kṛtāmbhodharamaṇḍalānāṃ yasyāṃ śaśāṅkopalakuṭṭīmānām । jyotsnānipātātkṣarakṣatāṃ payobhiḥ kelīvanaṃ vṛddhimurīkaroti" । adhaḥ kṛteti ।
yasyā puri adhaḥ kṛtamambhodharāṇāṃ meghānāṃ maṇḍalaṃ yaistādṛsmānāṃ candrajyotsnānipātāt kṣaratāṃ śaśāṅkopalakuṭṭimānāṃ candrakāntamaṇiyamagṛhāṇāṃ payobhiḥ kelīvanaṃ vṛddhimurarīkaroti prāprotītyarthaḥ । jalasekena virdhitamityarthaḥ । adhaḥ kṛtetyādikaṃ kuṭṭimaviśeṣaṇam । maṇḍalāyāmiti kvacit pāṭhaḥ ।
kuṭṭimairadhaḥ karaṇameva puryā adhaḥ karaṇaṃ bodhyam । ataitādṛśakuṭṭimavato nṛpasya lokātiśayasampattivarṇanā । "nābhiprabhinnāmburuhāsanena saṃstūyamānaḥ prathamena dhātrā । amuṃ yugāntocitayoganidraḥ saṃhṛtya lokān puruṣo adhiśate" ।
nābhiprarūḍheti । yugāntocitayogānidraḥ, yugānte ucitā yoganidrā yasya sāḥ puruṣo viṣṇurlokān saṃhṛtya amuṃ samudram adhiśete । kīdṛśaḥ, prathameva dhātrā ādibrahmaṇā saṃstūyamānaḥ । dhātrā kīdṛśena nābhiprarūḍhāmburuhāsanenanābhisthena atisphuṭapadyasthitena, atra nayanaraviṇa āsanāsaṅkocanam ।
lokasaṃhārāt sūryābhāve api nayanaraviṇa padmavikāśa iti bhāvaḥ । atra varṇanīyo ambhodhiḥ prakṛstasya prakarṣakamīdṛśaṃ brahma stūyamānedṛśaviṣṇuśayanarūpaṃ taccaritam । rasabhāvau tadābhāsau bhāvasya praśamastathā । guṇībhūtatvamāyānti yadālaṅkṛtayastadā ।
rasavatpreya ūrjasvi samāhitamiti kramāt । idānīṃ rasādyalaṅkāramāharasabhāvāviti । rasasyāṅgatve rasavān । bhāvasyāṅgatve preyān ।
ābhāsayoraṅgatve ojasvī । bhāvapraśamasyāṅgatve samāhitamiti kramaḥ । tadābhāsau rasābhāso bhāvābhāsaśca । "ayaṃ sa rasanotkarṣo-" ityādi ।
atra śṛṅgāraḥ karuṇasyāṅgam । evamanyatrāpi । prakṛṣṭapriyatvātpreyaḥ । "āmīlitālasavivatitatārakākṣīṃ matkaṇṭhabandhanadaraślathabāhuvallīm ।
prasvedavārikaṇikācitaghaṇḍabimbāṃ saṃsmṛtya tāmaniśameti na śāntimantaḥ" । priyaśabdātprakarṣārthe iyasunpratyayena sādhitasya preyaḥ śabdārthamāha । prakṛṣṭapriyatvāditi । tatra bhāvasya rasāṅgatve preyo alaṅkāramudāharatiāmīliteti ।
nāyikāyā ratyuttarāvasthaāṃ smṛtvā cintayato virahiṇa uktiriyam । tāṃ ratyuttarāvasthāṃ priyāṃ saṃsmṛtya tiṣṭhato mamāntarmānasamaniśameva na śāntimeti । kaudṛśāvasthāṃ ratipraśamādāmīliti alasād vivartitā ca tārakā yatra tat tādṛśamakṣi yasyāḥ tādṛśīm । matkaṇṭhabandhane daraślathā cālpaśithilā bāhuvallī yasyāḥ tādṛśī, prakhedavārikaṇikayā ācitagaṇḍabimbāṃ ca ।
atra saṃbhogaśṛṅgāraḥ smaraṇākhyabhāvasyāṅgam । sa ca vipralambhasya । atreti । atra smaraṇasya vācyatvena guṇībhaūtavyaṅgyābhāve api guṇībhūtavācyasyāpyalaṅkāratvamibhipretyadamuktam ।
vastutastu smaraṇapadamatra smaraṇavyaṅgayacintāparam । smaraṇasya vācyatvena tasya viprambhāṅgatoktyanupapatteḥ । vyaṅgyatve satyevāparāṅgatadvādaparāṅgasyeva cālaṅkāratvasya kāvyaprakāśakṛdādisarvālaṅkārikasammatatvāt । tathāca sambhogaśca śṛṅgāracintāyā aṅgamityarthaḥ ।
sambhogakālāvasthāyāḥ cintitatvāt । atrāṃśe rasavadalaṅkāra eva । saceti । saca cintākhyo vyabhicāribhāvo vipralambhasyāṅgamityarthaḥ ।
cintayā vipralambhādhikyāt । atra prayolaṅkāraḥ । ūrjo balam, anaucityapravṛttau tadatrāstītyūrjasvi । ūrjasvipadārthaṃ vyākurvāṇastamudāhartumāhaūrjo balamiti ।
kvacidanaucityāpravṛttau tadastītyāhaanaucityeti । tena balātkāraṃ vinā paroḍhāpravṛttau tadabhāvipi saṃjñāśabdasyāsya prāyikī vyutpattirdarśitā । atra balātkāra eva udāharativane akhileti । "vane akhilakalāsaktāḥ parihṛtya nijastriyaḥ ।
tvadvairivanitāvṛnde pulindāḥ kurvate ratim" । atra śṛṅgārābhāso rājaviṣayakaratibhāvasyāṅgam । evaṃ bhāvābhāso api । vane tvadvairivanitādavṛnde pulindā nijastriyaḥ parihatya ratiṃ kurvate ।
nijastrīparihāre bījamāhaakhileti । āsāmakhilakāmakalovettṛtvāt tadāsaktā ityarthaḥ । atreti । vairistrīviḍambanena rājñaḥ prakarṣāt tata eva tadviṣayabhāvaprakarṣāccetyarthaḥ ।
evaṃ bhāvābhāsepīti yathā "kiṃ brūmaste mahārāja māhātmyamanyadurlabham । stuvanti śatravastvāṃ hi kuḍmalīkṛtapāṇayaḥ" । iti atra śatrustutyā tadīyaratibhāvābhāso rājaviṣayaratibhāvasyāṅgam । samāhitaṃ parihāraḥ ।
"aviralakaravālakampanairbhrukuṭītarjanagarjanairmuhuḥ । dadṛśe tava vairiṇāṃ madaḥ sa gataḥ kvāpi tavekṣaṇe kṣaṇāt" । parihāra itiprathamotpannabhāvasya parihārastyāgo nāśaparyavasannaḥ । aviraleti ।
mado garvaḥ taddarśane teṣāmaviraletyādikaṃ hetuḥ । tavekṣaṇe tavadarśane sati kṣaṇāt sa madaḥ kvāpi gato na dṛṣṭa ityarthaḥ । atra madākhyabhāvasya praśamo rājaviṣayaratibhāvasyāṅgam । atra madākhyasyeti ।
yadyapi tatpraśamopagatapadasya lakṣyārthena madasya cātyantābhāvena tatpraśamasya lakṣaṇīyatā tathāpi guṇībhūtavyāṅgyasyaiva guṇībhūtasya lakṣyārthasyāpyalaṅkāratvamabhipretyedamuktam । vastutastu aparāṅgabhūtavyaṅgyasyaiva rasavadalaṅkāratvaṃ kāvyaprakāśakṛdādisakalālaṅkārikasammataṃ na guṇībhūtalakṣyārthasya । tadā atraiva śloke kaveratirūpo bhāvastasyaiva tanmadanāśānnāśo vyaṅgyaḥ । sa evātra samāhitālaṅkāro bodhyaḥ ।
bhāvasya codaye saṃdhau miśratve ta tadākhyakāḥ । bhāvodayādayastu guṇībhūtāḥ svakhanāmāna evālaṅkārā ityāhabhāvasya codaye iti । miśratve bhāvaśabalatve । balavadbhiruttarottarabhāvaiḥ saha pūrvapūrvabhāvasyaikapadyasthitirūpamiśraṇāt ।
tadākhyakā bhāvodayabhāvasaṃdhibhāvaśabalanāmāno alaṅkārāḥ । krameṇodāharaṇam- "madhupānapravṛttāste suhṛdbhiḥ saha vairiṇaḥ । śrutvā kuto api tvannama lebhire viṣamāṃ daśām" । atra trāsodayo rājaviṣayaratibhāvasyāṅgam ।
tatrāparāṅgābhavodayamudāharatimadhupāneti । atreti । prathamajñātasya kṣāsasya ślokamadhye udayapratītya udayaḥ sarājaviṣayabhāvaprakarṣakamaṅgam । "janmāntarīṇaramaṇasyāṅgasaṅgasamutsukā ।
salajjā cāntike sakhyāḥ pātu naḥ pārvatī sadā" । atrautsukyalajjayośca saṃdhirdevatāviṣayaratibhāvasyāṅgam । aparāṅgabhāvasandhimudāharatijanmāntarīṇeti । atreti ।
autsukyalajjayoralaṅkāratvamatrodāhṛtam । "asauḍhā tatkālollasadasahabhāvasya tapasaḥ kathānāṃ viśrambheṣvatha ca rasikaḥ śailaduhituḥ । pramodaṃ vā diśyātkapaṭavaṭuveśāpanayena tvarāśauthilyābhāyāṃ yugapadabhiyuktaḥ smaraharaḥ" । iti kāvyaprakāśakṛddattodāharaṇe āvegaharṣayorvyaṅgayayorapi sandhiralaṅkāraḥ ।
"paśyetkaściccala capala ! re ! kā tvārahaṃ kumārī hastālambaṃ vitara hahahā vyutkramaḥ kvāsi yāsi । itthaṃ pṛthvīparivṛḍha ! bhavadvidviṣo araṇyavṛtteḥ kanyā kañcitphalakisalayānyādadānābhidhatte" । atra śaṅkāsūyādhṛtismṛtiśramadainyavibodhautsukyānāṃ śabalatā rājaviṣayaratibhāvasyāṅgam । aparāṅgabhāvaśabalatvamudāharatipaśyetkaściditi ।
he pṛthvīparivṛḍha ! araṇyaparivṛtterbhavadvidviṣaḥ bhakṣaṇārthaṃ phalakiśalayāni ādadānā kañcidarthādākṛṣṭakāmā itthamabhidhatte । kīdṛśamabhidhatte ityatrāhapaśyedityādi । atra paśyodityatra śaṅkā vyaṅgyā । cala capala re ityatra dhṛtiḥ ।
kumārītyava kumārītvasmaraṇāt kāryatvasmṛtiḥ, kā tvaretyāśvāsanā । hastālambamityatra mamedamakāyamevetyavadhāraṇarūpā matireva vibodhaḥ । kkāsītyatra kka tvaṃ yāsītyarthaḥ । atra tadramananivartane autsukyaṃ vyaṅgyam ।
atra dainyavirodhamātrayorna bādhyabādhakatā । anyeṣu tu pūrvaṃ pūrvaṃ pratyuttarottarasya bādhakatvena balavattayā śabalatā । rājaviṣayaratibhāvasyāṅgamiti rājaprakrāntatvāttadarikanyāyā evaṃ bhāvāt । iha kecidāhuḥ"vācyavācakarūpālaṅkaraṇamukhena rasādyupakārakā evālaṅkārāḥ, rasādayastu vācyavācakābhyāmupakāryā eveti na teṣāmaṅkāratā bhavituṃ yuktā" iti ।
anye tu "rasādyupakāramātreṇehālaṅkṛtivyupadeśo bhāktaścirantanaprasiddhyāṅgīkārya eva" iti । vācyavācakarūpeti । vācyavācakayorūpamarthaśabdasvarūpaṃ, tayoralaṅkāraṇaṃ śobhanam, upamānuprāsādayaḥ । tanmukhena taddvāreṇetyarthaḥ ।
rasādayastviti । aparāṅgabhūtā rasādaya ityarthaḥ । aparāṅgānāṃ rasādīnāmalaṅkāratvaṃ svīkurvatāmanyeṣāṃ tu matamāhaanye tviti । vācyavācakaśobhanadvārā mukhyarasasyopakārakatvaprayojakamiti na niyamaḥ ।
kintu mukhyarasopakārakatvemava tathātvaprayojakam । kintvarthaśabdālaṅkārakatvena vyavahāravaśāttayoralaṅkāreṣvevālaṅkārapadaṃ śaktam । aparāṅgarasādau tvalaṅkārapadaṃ bhāktamityarthaḥ, bhāktaṃ lākṣaṇikam । apare ca"rasādyupakāramātreṇālaṅkāratvaṃ mukhyato rūpakādau tu vācyādyupadhānam, ajagalastananyānena" iti ।
aparāṅgarasādāvapi alaṅkārapadaṃ śaktameva na bhāktamiti vadatāṃ matamāhaapare ceti । rasādyupakārakatāmātreṇetyanenopamādīnāmivāparāṅgarasādīnāmapi mukhyato mukhyabhāvenaivālaṅkārakatvaṃ na bhāktālaṅkārapadārthatvenetyuktam । tathā cobhayatraivālaṅkārapadaṃ śaktamityarthaḥ । nanu sarveṣāmevālaṅkārapadavācyatve rūpakādāvevālaṅkāravyavahāraḥ kathamityatrāharūpakādāviti ।
vācyādyupadhānaṃ vācyatādarśanamajāgatastanapānamiva niṣprayojanamityarthaḥ । abhiyuktāstu"svavyañjakavācyavācakādyupakṛtairaṅgabhūtaiḥ rasādibhiraṅgino rasādervācyavācakopaskāradvāreṇopakurvadbhiralaṅkṛtivyapadeśo labhyate । abhiyuktāstviti । etanmate api dvayorapyalaṅkārapadavācyatvameva ।
kintu pūrvamate rasādyupakārakadvāratā tatrāpekṣaṇīyā । etanmate tu upamāderivāṅgabhūtarasoderapi śabdārthomayopakārakadvāraiva rasopakārakatayālaṅkārapadavācyateti viśeṣaḥ । tadāhasvavyañjaketi । svasyāṅgabhūtarasādervyañjakau vācyavācakau tābhyāmupakṛtairaṅgabhūtarasādibhirvācyavācakopaskārakadvāreṇekakurvadbhirarthādaṅginaṃ rasamupakurvadbhiralaṅkṛtivyapadeśo labhyata ityarthaḥ ।
aṅgabhūtarasādīnāṃ śabdārthabhyāmupakāro vyañjanāvaśādeva taiḥ śabdārthayorupakārastadvyaṅgyatvavaiśiṣṭyeneti parasparamupakāro darśitaḥ । samāsoktau tu nāyikādivyavahāramātrasyaivālaṅkṛtitā, na tvāsvādasya, tasyoktarītivirahāt" iti manyante । samāsoktau tu yo nāyakanāyikāvyavahāro vyaṅgyastasya rasādyupakāranirapekṣamevālaṅkāratvāmityāhasamāsoktāviti । idamupalakṣaṇamaprastutapraśaṃsāyāmapīdṛśatvaṃ bodhyam ।
ata eveti । aṅgabhūtarasāderapyalaṅkārapadavācyatvādevetyarthaḥ । "pradhāne anyatra vākyārthe yatrāṅgaṃ tu rasādayaḥ । kāvye tasminnalaṅkāro rasādiriti me matiḥ" ।
pradhāne iti । yatra kāvye pradhāne aṅgini anyatra rasādirūpe rasādayo aṅgamityarthaḥ । aṅgatvaikyāśritamekavacanam । smin kāvye rasādiralaṅkāro alaṅkārapadavācya iti me matirityarthaḥ ।
yadi ca rasādyupakāramātreṇālaṅkṛtitvaṃ tadā vācakadiṣvapi tathā prasajyeta । evaṃ ca yacca kaiściduktam"rasādīnāmaṅgitve rasavadādyalaṅkāraḥ, aṅgatve tu dvitīyodāttālaṅkāraḥ" iti tadapi parāstam । nanu kaṭakakuṇḍalāderalaṅkāratvamaṅgaprakarṣakatvenaiva, ata uktanyāyādaṅgarasāderupamādervālaṅkāratvāmastu । samāsoktestvaṅgirasādiprakarṣakatvābhāvānnālaṅkāratvamityata āhayadīti ।
kvacidaṅgiprakarṣakatvena samāsoktau tu svato vaicitryeṇaivālaṅkāratvaṃ, natu aṅgiprakarṣakatvaṃ tallakṣaṇam । tathātve ativyāptiḥ syādityarthaḥ । kecittu aṅgirasasyaiva rasavadalaṅkārāditvamaṅgabhūtarasādestu "yad vyaṅgayaṃ prastutasyāṅgaṃ mahatāṃ caritaṃ bhave'; dityanenoktaṃ dvitīyodāttālaṅkāratvamevāhuḥ । evaṃ dhvanikāroktasamvādena asmaddarśitodāharaṇe avyāpteśca tatparāstamityāha ।
"āmīlitālasavivartitatārakākṣī" ityatra yaḥ smaraṇākhyabhāvo vipralambhāṅgatvenoktastasya kasyāpi mahataścaritatvābhāvenodāttālaṅkāratvasya tatrāvyāpteḥ । yadyeta evālaṅkārāḥ parasparavimiśritāḥ । tadā pṛthagalaṅkārau saṃsṛṣṭiḥ saṅkarastathā । idānīmanekālaṅkāraṇāmekapadasthitirūpamiśraṇe kvacit saṃsṛṣṭināmā kvacicca saṅkaranāmā pṛthagalaṅkāro bhavatītyāhayadyeta eveti ।
pṛthagalaṅkārāvapītyarthaḥ । tena mūlabhūtālaṅkāravyavacchedastathā ca samāsoktau yadaupamyagarbhatvādyanekālaṅkāragarbhatvamuktaṃ, yaccānyatrāpyalaṅkārāntarotthāpitatve tadalaṅkārasya śobhādhikyamuktaṃ, tatra saṅkarasambhave api na samāsoktyādyalaṅkāratvavyāhatiriti bodhyam । yathā laukikālaṅkārāṇāmapi parasparamiśraṇe pṛthakcārutvena pṛthagalaṅkāratvaṃ tathoktarūpāṇāṃ kāvyālaṅkārāṇāmapi parasparamiśratve saṃsṛṣṭisaṅkārākhyau pṛthagalaṅkārau । "mitho anapekṣameteṣāṃ sthitiḥ saṃsṛṣṭirucyate ।
eteṣāṃ śabdārthālaṅkārāṇām । "devaḥ pāyādapāyānnaḥ smerendīvaralocanaḥ । saṃsāradhvāntavidhvaṃsahaṃsaḥ kaṃsanisūdanaḥ" । atra pāyādapāyāditi yamakam, saṃsāretyādau cānuprāsa iti śabdālaṅkārayoḥ saṃsṛṣṭiḥ ।
dvitīye pāde upamā, dvitīyārdhe ca rūpakamityarthālaṅkārayoḥ saṃsṛṣṭiḥ । evamubhayoḥ sthitatvācchabdārthālaṅkārasaṃsṛṣṭiḥ । tatra saṃsṛṣṭilakṣaṇamāhamitho anapekṣayaiteṣamiti । devaḥ pāyādityādi spaṣṭor'thaḥ ।
haṃsaḥ sūryaḥ । atra śabdālaṅkārayoḥ saṃsṛṣṭimādau darśayatiatra pāyāditi । saṃsāretyādāvanuprāsa iti । dhvāntavidhvaṃsahaṃsetyatretyarthaḥ ।
atraivārthālaṅkārayorapi saṃsṛṣṭimāhadvitīyapāda iti । locane smerendīvaropamā । dvitīyārdha iti । kaṃsaniṣūdane sūryarūpakam ।
tatsādhakaṃ ca saṃsāro dhvāntarūpakamiti paramparitarūpakamityarthaḥ । evaṃ ca saṃsṛṣṭidvayamityāhaubhayorapīti । saṃsṛṣṭiśceti । cakārasya sthitatvāccetyevamanvayaḥ ।
tat saṃsṛṣṭidvayasyāpi parasparasaṃsṛṣṭimityāhaevaṃ ceti । aṅgāṅgitve alaṅkṛtīnāṃ tadvadekāśrayasthitau । saṃdigdhatve ca bhavati saṅkarastrividhaḥ punaḥ । saṅkaraśca trividho bhavatītyāhaaṅgāṅgitve iti alaḍkṛtīnāmaṅgāṅgitve evavidhaḥ ।
aparavidhamāhatadvaditiekāśraye ekavākye vā alaṅkṛtīnāṃ sthitāvityarthaḥ । aparavidhamāhasaṃdigdhatve ceti । alaṅkāradvayasya sandehe koṭidvayatve ityarthaḥ । aṅgāṅgibhāvo yatheti ।
yadyapyaṅgāṅgibhāvo janyajanakabhāvaḥ prakṛṣyaprakarṣakabhāvo jñāpyajñāpakabhāvaśceti trividhastathāpi jñāpyajñāpakabhāvarūpamevodāharati । "ākṛṣṭivegavigaladbhujagendrabhoga- nirmokapaṭṭapariveṣṭanāyāmburāśeḥ । manthavyathāvyupaśamārthamivāśu yasya mandākinī ciramaveṣṭata pādamūle" । ākṛṣṭavegetimandaraparvatavarṇanamidam ।
yasya mandaraparvatasya gadamūle adhobhāgarūpamūle eva śleṣaṇa caraṇasya mūle prānte mandākinī aceṣṭata sevārūpāṃ ceṣṭāmakarodityartaḥ । kimarthamityatrātprekṣateamburāśermanyavyathāvyupaśamārthamiveti । mama patyuramburāśeramanthajanyāyā vyathāyā āśu śīghraṃ vyupaśamāya ityeva tadarthamivetyarthaḥ । manthato nivṛttasya tenaiva pūrvaṃ janitā manthavyathā āśu naṃkṣyatītyevaṃrūpā prārthanā ।
nanu mandākinī manthanātpūrvamapi mandarasya pādamūle vartate । idānīṃ kiṃvidhayā ceṣṭayā sevate ityatrāhaākṛṣṭavegeti । bhāvaktāntatvād ākarṣaṇavegena vigalan yo rajjubhūtasya bhujagendrasya vāsukerbhogāt kāyānnirmokaścarmakañcukaṃ tadrūpasya paṭṭasya vastraviśeṣasya pariveṣṭanayā udveṣṭanaprakāreṇetyarthaḥ । nedaṃ carmakañcukapadaveṣṭanaṃ, kintu mandākinyeva paritaḥ pādamūlaṃ sevarathaṃ veṣṭitavatītyarthaḥ ।
atra nirmokapaṭṭāpahnavena mandākinyā āropa ityapahnutiḥ । sā ca mandā kinyā vastuvṛttena yatpādamūlaveṣṭanaṃ taccaraṇamūlaveṣṭanamiti śleṣamutthāpayatīti tasyāṅgam । śleṣañca pādamūlaveṣṭanameva caraṇamūlaveṣṭadamityatiśayoktareṅgam, atiśayoktiśca "manthavyathāvyupaśamārthamiva" ityutprekṣāyā aṅgam । utprekṣā cāmburāśimandākinyornāyakanāyikāvyavahāraṃ gamayatīti samāsokteraṅgam ।
tatra prathamāhapahnutiṃ darśayatinirmoketi । sā ceti । sā apahnutiḥ vastuvṛttena gaṅgāvastusvabhāvena । vastutastu veṣṭanasvabhāvatvāt tasyā ityarthaḥ ।
śleṣamutthāpayatīti । śleṣe jñāpayatītyarthaḥ । nirmoke gaṅgāropābhāve caraṇārthakaśleṣāpratīterityarthaḥ । saca śleṣātiśayokteraṅgamityāhaśleṣaśceti ।
atiśayoktiṃ darśayatipādamūlaveṣṭanameva sevanamitīti bhedepyabhedāroparūpātiśayoktiriyam । natu rūpakaṃ rūpakādhikaraṇasya sevanasyānirdiṣṭatvāccaraṇārthakapādaśleṣādeva sevābodhāt । śleṣastajjñāpaka ityarthaḥ । atiśayoktirapi vācyotprekṣāyā aṅgabhityāhaatiśayoktirapīti ।
iyaṃ tu prakarṣakamaṅgaṃ sevājñānaṃ vinā manthavyathopaśamanārthatāyāḥ veṣṭanamātrasyāsambhavenātprekṣāyāstathā prakarṣaṇaāt । natu jñāpakamaṅgam । ivaśabdādeva tasyāḥ pratīteḥ, nāpi janakamaṅgamutkaṭakoṭisaṃśayātmikāyā utprekṣāyāḥ sevājñānena ajananat । utprekṣāpi samāsokterjñāpakamaṅgamityāhautprekṣā ceti ।
samudragaṅgayornāyakanāyikāvyavahārajñānasya manthavyathepaśāmārthatotprekṣāṃ vinācetanayorasambhavāt । "anurāgavatī saṃdhyāṃ divasastatpuraḥ saraḥ । aho ! daivagatiścitrā tathāpi na samāgamaḥ" । atra samāsoktiviśeṣokteraṅgam ।
anekālaṅkāraṇamaṅgāṅgibhāvamuktvālaṅkārayostathātvamāhayathā veti । sāyaṃsandhyāvarṇanamidam । anu divasasya paścādrāgavatī raktimavatī sandhyā, divasaśca tasyāḥ puraḥ saraḥ pūrvavarto । aho āścaryam ।
citrā vilakṣaṇā daivagatiryatastathāpi na samāgamaḥ । puraḥ paścādbhāvena sthitayorekadā milarūpasya samāgamasyaiva dṛṣṭatvāt । divasasandhyayostu naikadā milanam; sandhyākāle divasābhāvāt । atra samāsoktiriti ।
atra rāgavannāyikāpuraḥ saranāyakayordaivātsamāgamarahitayorvṛttāntapratītirūpā samāsoktiḥ । pūrvapaścādbhāvasthitirūpasya samāgamahetoḥ sattvepi samāgamarūpaphalasyābhāvarūpāyā viśeṣokterjñāpakaheturityarthaḥ । nāyakanāyikāsamāgamābhāvapratīternāyake vṛttāntapratītiṃ vināsambhavāt । janakarūpāṅgodāharaṇaṃ tu na darśitam ।
ttu yathā "pulindāste ripustrīṇāṃ vane hāraṃ haranti no । bimboṣṭhakāntyā śoṇaṃ taṃ guñjamālāṃ hi manyate । "atra hāreṇa bimboṣṭhakāntergrahaṇāt tadguṇo alaṅkāraḥ । tena ca guñjāhārabhrāntijananād bhrāntimāṃstadguṇasya prakarṣakamaṅgam ।
"idamābhāti gagane bhindānaṃ santataṃ tamaḥ । amandanayanāndakaraṃ maṇḍalamaindavam" । bahūnāmalaṅkārāṇāṃ sandehasaṅkaramāhaidamābhātīti । idamaindavamaṇḍalaṃ gagane ābhāti ।
kīdṛśaṃ santataṃ vistṛtaṃ tamaḥ andhākāram ajñānaṃ ca bhindānamamandanayanānandakaraṃ ca । atra kiṃ mukhasya candratayādhvasānādatiśayoktiḥ, uta idamiti mukhaṃ nirdiśya candratvāropādrūpakam, athavā idamiti mukhasya candramaṇḍalasya ca dvayorapi prakṛtayorekadharmābhisaṃbandhāttulyayogitā, āhosviccandrasyāprakṛtatvāddīpakam, kiṃ vā viśeṣaṇasāmyādaprastutasya mukhasya gamyatvātsamāsoktiḥ, yadvāprastutacandravarṇanayā prastutasya mukhasyāvagatirityaprastutapraśaṃsā, yadvā manmathoddīpanaḥ kālaḥ svakāryabhūtacandravarṇanāmukhena vaṇita iti paryāyoktiriti bahūnāmalaṅkarāṇāṃ saṃdehātsaṃdehasaṅkaraḥ । atrālaṅkārāṇāṃ saṃśayakoṭitāṃ darśayatiatreti idaṃ gagane aindavaṃ maṇḍalamarthānnāyikāyāmābhātītyarthaḥ । evaṃ cāropādhikaraṇasya mukhasyānirdeśādatiśayoktirityarthaḥ ।
mukhasyedaṃ padena nirdeśe tu rūpakamityāha uteti । tulyayogitāṃ darśayatyathaveti । tathāṃ ca idaṃ nirdiśyamānaṃ mukhaṃ gagane aindavaṃ maṇḍalaṃ cābhātītyartaḥ । dvayorapi prakṛtayoriti ।
ubhayasyaiva dīpyamānatvavarṇane api kramasattve ityarthaḥ । mukhasyaiva prakrāntatve tadupamānatayaiva candranirdeśe tu tasyāprakṛtatvāt prakṛtāprakṛtayorekadharmānvayarūpaṃ dīpakamityarthaḥ । samāsoktiṃ darśayatikiṃveti । candravarṇanasyaiva prakrāntatve aprastutapraśaṃsetyāha yadveti ।
kāryabhūteti । candrodayasya sandhyākālakāryatvāt । yathā vā"mukhacandraṃ paśyāmi" ityatra kiṃ mukhaṃ candra iva ityupamā ? uta candra eveti rūpakamiti saṃdehaḥ । sādhakabādhakayordvayorekatarasya sadbhāve na punaḥ saṃdehaḥ ।
"mukhacandraṃ cumbati" ityatra cumbanaṃ mukhasyānukūlamityupamāyāḥ sādhakam । candrasya tu pratikūlamiti rūpakasya bādhakam । "mukhacandraḥ prakāśate" ityatra prakāśākhyo dharmo rūpakasya sādhako mukhe upacaritatvena saṃbhavatīti nopamābādhakaḥ । alaṅkāradvayasandehaṃ darśayatiyathā veti ।
mukhacandraṃ cumbatīti mukhasyānukūlaṃ candratulyamukha eva sākṣādanvitamityarthaḥ । natu mukhātmake candre sambhogacumbanāsambhavāt । candrasyā tu pratikūlamiti । mukhaniṣṭhasya cumbanasya mukhābhinnatvena gṛhītacandre api parasparasyāsambhavāt ।
prakāśākhya iti । tibhiranāśākhya ityarthaḥ । saca dharmaścandre eva sākṣāstītyato viśeṣyatvena pratīyamāne candre sākṣādanvitatvādrūpakasya sādhaka ityarthaḥ । upamāyāstu na bādhaka ityata āhamukhe upacaritatveneti ।
candratulyamukhe api candradharmaprakāśanāropasambhavādityarthaḥ । "rājanārāyaṇaṃ lakṣmīstvāmāliṅgati nirbharam" । atra yoṣita āliṅganaṃ nāyakasya sādṛśye nocitamiti lakṣmyāliṅganasya rājanyāsaṃbhavādupamābādhakam, nārāyaṇe saṃbhavādrūpakam । rūpakasādhakamāharājanārāyaṇamiti ।
lakṣmīratra nārāyaṇasya patnī natu sampat । ata āhayoṣita iti । nārāyaṇe ca sambhavādrūpakamiti । rūpake nārāyaṇasyaiva viśeṣyatvāt tatraivāliṅganānvayāt ।
"vadanāmbujameṇākṣyā bhāti cañcalalocanam" । atra vadane locanasya sambhavādupamāyāḥ sādhakatā, ambuje cāsaṃbhavādrūpakasya bādhakatā । upamāyāḥ sādhakamāhavadanāmbujamiti । cañcalaṃ locanaṃ yatreti vigraheṇa cañcalalocanavattvasyāmbujatulye vadane eva sambhavādupamāyāḥ sādhakatetyāhaatreti ।
evaṃ"sundaraṃ vadanāmbujam" ityādau sādhāraṇadharmaprayoge "upamitaṃ vyāghrādibhiḥ sāmānyāprayoge" iti vacanādupamāsamāso na saṃbhavatītyupamāyā bādhakaḥ । evaṃ cātra mayūravyaṃsakāditvādrūpakasamāsa eva । evamanuśāsanenāpi yatropamāsamāso niṣiddhastatrāpa nopamatyāhaevamiti । sundaraṃ vadanāmbujamityādau sādhāraṇadharmaprayoge upamāsamāso na sambhavatītyatra upamāyā bādhaka ityanvayaḥ ।
sa ca dharmotra sundaratvam, tasya upamābādhakatāgrāhakapāṇinyanuśāsanaṃ darśayatiupamitamiti । anena pāṇinisūtreṇa sādhāraṇadharmāprayoga eva puruṣavyāghrādyupamāsamāsaḥ । evaṃ bodhanātsādhāraṇadharmaprayoga eva tatsamāso niṣiddhaḥ । atrahīti vacanāt sundaraṃ vahanāmbujamiti prayoge upamāsamāse sati na sambhavatītyataḥ sundaratvarūpasādhāraṇadharmāprayoge upamāyā bodha ityarthaḥ ।
nanu "mayūraiva puruṣo vyaṃsako vigatabhujamūla'; ityādyārthe vyaṃsakatvādibhāvād yatropamānasya pūrvanirdeśastatraiva mayūravyaṃsakaditvamupamānasya paranirdeśe tu netyarthaḥ । "kaṭākṣeṇāpīṣatkṣaṇamapi nirīkṣeta yadi sā tadānandaḥ sāndraḥ sphurati pihitāśeṣaviṣayaḥ । saromāñcodañcatkucakalaśanibhinnavasayaḥ parīrambhārambhaḥ ka iva bhavitāmbhoruhadṛśaḥ" । ekāśrayasthitirūpāṇāmalaṅkāraṇāṃ saṅkaramāhakaṭākṣeṇeti ।
ekāśrayaśca kvacidekaṃ vākyaṃ kvacidekaṃ padam । nacaikavākyasthatve saṃsṛṣṭireveti vācyam, aṅgāṅgibhāve atathātvāt । naca tadā aṅgāṅgibhāvasaṅkara iti vācyam । tadāpyekāśrayānupraveśānapāyāt ।
kaṭākṣeṇeti । sā nāyikā kṣaṇamarthānmāmīṣadalpaṃ yadi nirīkṣeta tadā pihitāśeṣaviṣayaḥ sāndra ānandaḥ sphurati । tadā tasyā ambujākṣyāḥ parīrambhārambhaḥ ka iva bhavitā, kaṭākṣeṇaiva kṛtārtho ahaṃ tatparirambhaṃ nopekṣa ityarthaḥ । yadvā kaṭākṣapātanato adhikataraḥ parirambhārambhaḥ kaiva bhavitā, anirvacanīya eva bhavitā ityarthaḥ ।
kīdṛśaḥ parirambhārambhaḥ । saromāñcābhyāmata evodañcadbhyāṃ kucakalaśābhyāṃ nirbhinnaṃ paribhraṣṭaṃ vasanaṃ yatra tādṛśaḥ । atra kaṭākṣeṇāpīṣatkṣaṇamapītyatracchekānuprāsasya nirīkṣetetyatra kṣakāramādāya vṛttyanuprāsasyacaikāśraye anupraveśaḥ । evaṃ cātraivānuprasārthāpattyalaṅkārayoḥ ।
atra vākyārūpaikāśrayasattvaṃ dvividhānuprāsayordarśayatiatreti chekātuprāso anekasya vyañjanasya svarūpataḥ sāmye sati tacchekānuprāsoktatvāt । saṃyuktānevarṇasya tu ānupūrvyasambhavāttādṛśe anekasya kṣakāramātrasya sakṛcchekānuprāsa ityarthaḥ । tādṛśasyaiva kṣakārāntarasāhityādanekadhātve vṛttyanuprāsa ityāhanirīkṣetityatreti । anekasyāsakṛttve vṛttyanuprasasyoktatvāt ।
ekāśrayānupraveśa ekavākyapraveśaḥ । evaṃ ca kṣakāradvayaghaṭitacchekānuprāsena kṣakārāntarasāhityavaśād vṛttyanuprāsajananādaṅgāṅgibhāvasaṅkaro apyatrāstītyataḥ samāsaikapadārūpāśraye asaṅkīrṇamudāharatiāpātatastatraivānuprāsārthāpattyalaṅkārayorekāśrayānupraveśaṃ darśayatievaṃ cātraiveti । kaṭākṣapātenāpi sāndrandasphuraṇād daṇḍāpūpikayā siddhe stanaparirambhe anirvacanīyānanda ityevamarthāpattyalaṅkāra ityarthaḥ । "saṃsāradhvāntavidhvaṃsa" ityatra rūpakānuprāsayoḥ ।
yathā vā"kurabakāravakāraṇatāṃ yayuḥ" ityatra rabakā ravakā ityekaṃ bakāravakāra ityekamiti yamakayoḥ । samāsa ekapade aṅgāṅgibhāvasaṅkararahitamekāśrayānupraveśasaṅkaramāhayathā veti । rūpakānuprāsayoriti । kaṃsaniṣūdane sūryatāropaṇaāt ।
kurubakā ityādi । atra ekavākyagataṃ yamakadvayam । nacātra pūrvayamakenottarayamakanirvāhādanugrāhyānugrāhakatāsaṅkaropīti vācyam । kāraṇatāmityetadīyarephaparyantasyottarayamakasya pūrvayamakenāpi nirvāhyātvāt ।
evaṃ "kalakalolakaloladṛśe'; tyatrāpi lakalo lakalo kalola kalola iti yamakadvayam । "ahiṇaapaoarasiesu pahiasāmāhaesu diahesu । rahasapasāriagīāṇaṃ ṇaccijaṃ moravindāṇam" । upamārūpakayorapyekāśrayānupraveśaṃ darśayatiahiṇaa iti ।
"abhinavapayodarasikeṣu pathikasāmājikeṣu divaseṣu । mahati prasāritagītānartitakaṃ mayūravṛndānām । "iti saṃskṛtam । prasāritaṃ gītaṃ yatreti tādṛśaṃ mayūravṛndānāmānartitakaṃ nṛtyayuktaviśeṣaṇakeṣu divaseṣu mahati pūjyaṃ bhavati śobhate ityarthaḥ ।
maha pūjāyāmiti dhātuḥ । nṛtyocitaṃ divasaviśeṣaṇamāhaabhinaveti । abhinavapayoda eva rasikā rasavanta eka nṛtyadarśanārthaṃ rasavanto yatra tādṛśeṣu । tathā pathikāḥ sāmājikā iva nṛtyādididṛkṣisamājapradhānānīva yatra tādṛśeṣu ।
atra rasikasāmājikānāṃ samājapradhānatulyānāṃ ca tṛtyadarśināmāśrayatvena divasānāṃ nṛtyasattārūpakaṃ vyaṅgyamavadheyam । atra "pahiasāmāiesu" ityekāśraye pathikaśayāmāyitetyupamā, pathikasāmājikeṣvitirūpakaṃ praviṣṭamiti । atropamārūpakayorekāśrayānupraveśaṃ darśayatiatreti । pathikāśyāmāyitā yatretyupametyarthaḥ ।
pathikamāsājikeṣu ityatraiva divaseṣu vyaṅgyarūpakaṃ darśayati । pathikāḥ sāmājikā yeṣu iti । sāmājikā eva yeṣvityarthaḥ । praviṣṭamitivyaṅgyasattārūpakamityarthaḥ ।
śrīcandraśekharamahākavicandrasūnu- śrīviśvanāthakavirājakṛtaṃ prabandham । sāhityadarpaṇamamuṃ sudhiyo vilokya sāhityatattvamakhilaṃ sukhameva vitta । śrīcandreti । atra mudhiya iti sambodhanam ।
kvacit kavya iti pāṭhaḥ । he sudhiyaḥ, śrīcandretyādikṛtamamuṃ sāhityadarpaṇaṃ pustakaṃ vilokya akhilaṃ sāhityatattvaṃ sukhameva sukhaviśiṣṭameva yathā syāttathā vitta jānītetyarthaḥ । śrīcandraśekhareti । mahākavicandretyatra candraśabdaḥ śreṣṭhārthaḥ ।
viśvanāthanāmā kavirājaḥ yasyemāṃ praśastimācakṣate vicakṣaṇāḥ । "āḥ kiṃ kampamurīkaroṣi vasudhe dhūrardite vā bhava- drovindena tu nandamandirakṛtakrīḍāvatāreṇa te । vikhyātaḥ kavirājirāja iti yaḥ śrīviśvanāthaḥ kṛtī tasyākarṇya giraḥ śirāṃsi bhujagādhīśo dhunīte adhunā" । tena kṛtaṃ sāhityadarpaṇākhyaṃ granthamavalokyeti sambandhaḥ ।
yāvatprasannendunibhānanā śrīrnārāyaṇasyāṅgamalaṅkaroti । tāvanmanaḥ saṃmadayan kavīnāmeṣa prabandhaḥ prathito astu loke । yāvaditi । prasannendunibhānanā śrīryāvannārāyaṇasyāṅgamalaṅkaroti, tāvatkavīnāṃ manaḥ sammadayannayaṃ prabandho loke prathitostu ityarthaḥ ।
samprati granthasya samāptau svābhīṣṭapūrvakaṃ śubhāśaṃsanaṃ karoti yāvaditi । sammadayan samyak prīṇayan āstāmanantakṛtinā kṛta eṣa dhīre- ṇāsādya tātaśaraṇāmburuhaprasādam । ācandramātaraṇikovidavṛndavandyaḥ sāhityadarpaṇavivekavacaḥ prapañcaḥ । ityālaṅkārikacakravartisāndhivigrahikamahāpātraśrīviśvanāthakavirājakṛte sāhityadarpaṇe daśamaḥ paricchedaḥ ।
itītyādi । akhilabhāṣaiva vilāsinī nāyikā tasyāḥ bhujaṅgaḥ kāmukastadanuśīlakatvāt । iti maheśvaratarkālaṅkāraviracitāyāṃ sāhityadarpaṇaṭīkāyāṃ daśamaparicchedavivaraṇam suśliṣṭasaṃskṛtavaśena sukhādhirohā vaiṣamyadustarataraṅgavibhedadakṣā । sāhityadarpaṇamahārṇavamuttarītuṃ ṭīkeyamastitaraṇirna bibhīta dhīrāḥ ।
darpaṇe pratibimbante padārthā iti nādbhutam । citraṃ mamaitad vyākhyāne darpaṇaḥ pratibimbite । avadhānakṛtāmodā ṭīkeyaṃ nāvadhīryatām । dhīrāḥ kaṣāyatāmbūle svādyante hi kramādrasāḥ ।