।। namo ratnatrayāya ।। sarvadoṣavinirmuktaṃ guṇaiḥ sarvair alaṃkṛtaṃ । praṇamya sarvajñam ahaṃ sarvasattvaikabāndhavaṃ ।। dharmam ekāntakalyāṇaṃ rāja rmodayāya te ।
vakṣyāmi dharmaḥ siddhiṃ hi yāti saddharmabhājane ।। prāg dharmābhyudayo yatra paścān naiḥśreyasodayaḥ । samprāpyābhyudayaṃ yasmād eti naiḥśreyasaṃ kramāt ।। sukham abhyudaya naiḥśreyaso mataḥ ।
asya sādhanasaṃkṣepaḥ śraddhāprajñe samāsataḥ ।। śrāddhatvād bhajate dharmaṃ prājñatvād vetti tattvataḥ । prajñā pradhānaṃ tv anayoḥ śraddhā pūrvaṅgamāsya tu ।। chandād dveṣād bhayān mohād yo dharmaṃ nātivartate ।
sa śrāddha iti vijñeyaḥ śreyaso bhājanaṃ param ।। kāyavāṅmānasaṃ karma sarvaṃ samyak parīkṣya yaḥ । parātmahitam ājñāya sadā kuryāt sa paṇḍitaḥ ।। ahiṃsā cauryaviratiḥ paradāravivarjanam ।
mithyāpaiśunyapāruṣyābaddhavādeṣu saṃyamaḥ ।। lobhavyāpādanāstik [ yadṛṣṭīnāṃ parivarjanaṃ । ete karmapathā ] śuklā daśa kṛṣṇā viparyayāt ।। amadyapānaṃ svājīvo avihiṃsā dānam ādarāt ।
pūjyapūjā ca maitrī ca dharmaś caiṣa samāsataḥ ।। śarīratāpanād dharmaḥ kevalān । na paradrohaviratir na pareṣām anugrahaḥ ।। dānaśīlakṣamāspaṣṭaṃ yaḥ saddharmamahāpatham ।
anādṛtya vrajet kāyakleśago daṇḍakotpathaiḥ ।। sa saṃsārāṭavīṃ ghorām anantajanapādapām । kleśavyālāvalīḍhāṅgaḥ sudīrghaṃ pratipadyate ।। hiṃsayā jāyate alpāyuḥ bahvābādho vihiṃsayā ।
cauryeṇa bhogavyasanī saśa paradārikaḥ ।। pratyākhyānaṃ mṛṣāvādāt paiśunyāt mitrabhedanam । apriyaśravaṇaṃ raukṣyād abāddhād durbhagaṃ vacaḥ ।। manorathān hanty abhidhyā vyāpādo bhayadaḥ smṛtaḥ ।
mithyādṛṣṭiḥ kudṛṣṭitvaṃ madyapānaṃ matibhramaḥ ।। apradānena dāridryaṃ mithyājivena vañcanā । stambhena duḥkuḷīnatvam alpaujaskatvam īrṣayā ।। krodhād durvarṇatā maurkhyam apraśnena vipaścitām ।
phalam etan manuṣyatve sarvebhyaḥ prāk ca durgatiḥ ।। esāṃ akuśalākhyānāṃ vipāko yaḥ prakīrtitaḥ । kuśalānāṃ ca sarveṣāṃ viparītaḥ phalodayaḥ ।। lobho dveṣaś ca mohas ca tajjaṃ karmeti cāśubham ।
alobhāmohādveṣāś ca tajjaṃ karmetarac chubhaṃ ।। aśubhāt sarvaduḥkhāni sarvadurgatayas tathā । śubhāt sugatayaḥ sarvāḥ sarvajanmasukhāni ca ।। nivṛttir aśubhāt kṛtsnāt pravṛttis tu śubhe sadā ।
manasā karmaṇā vācā dharmo ayaṃ dvividhaḥ smṛtaḥ ।। narakapretatiryagbhyo dharmād asmād vimucyate । nṛṣu deveṣu cāpnoti sukhaśrīrājyavistarān ।। dhyānāpramāṇārūpyais tu brahmādyasukham aśnute ।
ityabhyudayadharmo ayaṃ phalaṃ cāsya samāsataḥ ।। naiḥśreyasaḥ punar dharmaḥ sūkṣmo gambhīradarśanaḥ । bālānāṃ uktas trāsakāro jinaiḥ ।। nāsmy ahaṃ na bhaviṣyāmi na me asti na bhaviṣyati ।
iti bālasya santrāsaḥ paṇḍitasya bhayakṣayaḥ ।। ahaṃkāraprasūteyaṃ mamakāropasaṃhitā । prajā prajāhitaikāntavādinā abhihitā khila ।। asty ahaṃ mama cāstīti mithyaitat paramārthataḥ ।
yathābhūtaparijñānān na bhavaty ubhayam yataḥ ।। ahaṃkārodbhavāḥ skandhāḥ so ahaṃkāro anṛto arthataḥ । bījaṃ yasyānṛtaṃ tasya prarohaḥ satyataḥ kutaḥ ।। skandhān asatyān dṛṣṭvaivam ahaṃkāraḥ prahīyate ।
ahaṃkāraprahāṇāc ca na punaḥ skandhasaṃbhavaḥ ।। yathādarśam upādāya [ svamukhapratibimbakam । dṛśya ] te nāma tac caivam na kiṃcid api tattvataḥ ।। ahaṃkāras tathā skandhān upādāyopalabhyate ।
na ca kaścit sa tattvena svamukhapratibimbavat ।। yathādarśam anādāya svamukhapratibimbakam । na dṛśyate tathā skandhān anādāyāham ity api ।। evaṃvidhārthaśravaṇād dharmacakṣur avāptavān ।
āryānanandaḥ svayaṃ caiva bhikṣubhyo abhīkṣṇam uktavān ।। skandhagrāho yāvad asti tāvad evāham ity api । ahaṃkāre sati punaḥ karma janma tataḥ punaḥ ।। trivartmaitad anādyantamadhyaṃ saṃsāramaṇḍalaṃ ।
alātamaṇḍalaprakhyaṃ bhramaty anyonyahetukaṃ ।। svaparobhayatas tasya traikālyato apy aprāptitaḥ । ahaṃkāraḥ kṣayaṃ yāti tataḥ karma ca janma ca ।। evaṃ hetuphalotpādaṃ paśyaṃs tatkṣayaṃ eva ca ।
nāstitām astitāṃ caiva naiti lokasya tattvataḥ ।। sarvaduḥkhakṣayaṃ dharmaṃ śrutvaivam aparīkṣakaḥ । saṃkampaty aparijñānād abhayasthānakātaraḥ ।। na bhaviṣyati nirvāṇe sarvam etan na te bhayam ।
ucyamāna ihābhāvas tasya te kiṃ bhayaṃkaraḥ ।। mokṣe nātmā na ca skandhā mokṣaś ced īdṛṣaḥ priyaḥ । ātmaskandhāpanayanaṃ kim ihaiva tavāpriyaṃ ।। na cābhāvo api nirvāṇaṃ kuta eva tasya bhāvatā ।
bhāvābhāvaparāmarśakṣayo nirvāṇam ucyate ।। samāsān nāstitādṛṣṭiḥ phalaṃ nāstīti karmaṇaḥ । apuṇyāpāyikī caiṣā mithyādṛṣṭir iti smṛtā ।। samāsād astitādṛṣtiḥ phalaṃ cāstīti karmaṇām ।
puṇyā sugatiniṣyandā samyagdṛṣṭir iti smṛtā ।। jñāne nāstyastitāśānteḥ pāpapuṇyavyatikramaḥ । durgateḥ sugateś cāsmāt sa mokṣah sadbhir ucyate ।। sahetum udayaṃ paśyan nāstitām ativartate ।
astitām api nopaiti nirodhaṃ saha hetunā ।। prāgjātaḥ sahajātaś ca hetur ahetuko arthataḥ । prajñapter apratītatvād utpatteś caiva tattvataḥ ।। asmin satīdaṃ bhavati dīrghe hrasvaṃ yathā sati ।
prabhā ।। hrasve asati punar dīrghaṃ na bhavati svabhāvataḥ । pradīpasyāpy anutpādāt prabhāyā apy asaṃbhavaḥ ।। evaṃ hetuphalotpādaṃ dṛṣtvā nopaiti nāstikyaṃ ।
abhyupetyāsya lokasya yāthābhūtyaṃ prapañcajam ।। nirodhaṃ ca prapañcotthaṃ yāthābhūtyād upāgataḥ । nopayāty astitāṃ tasmān mucyate advayaniśritaḥ ।। durād ālokitaṃ rūpam āsannair dṛśyate sphuṭam ।
marīcir yadi vāri syād āsannaiḥ kiṃ na dṛśyate ।। dūrībhūtair yathābhūto loko ayaṃ dṛśyate tathā । na dṛśyate tadāsannair animitto marīcivat ।। cārthataḥ ।
skandhās tathātmasadṛśā natmāno nāpi te arthataḥ ।। mariciṃ toyam ity etad iti matvāgato atra san । yadi nāstīti tat toyaṃ [ gṛhṇīyān mūḍha eva saḥ ।। marīcipratimaṃ lo ] kam evam astīti gṛhṇataḥ ।
nāstīti cāpi moho ayaṃ sati mohe na mucyate ।। nāstiko durgatiṃ yāti sugatiṃ yāti cāstikaḥ । yathābhūtaparijñānān mokṣam advayaniśritaḥ ।। anicchan nāstitāstitve yathābhūtaparijñayā ।
nāstitāṃ labhate mohāt kasmān na labhate astitāṃ ।। syād astidūṣaṇād asya nāstitākṣipyate arthataḥ । nāstitādūṣanād eva kasmān nākṣipyate astitā ।। na pratijñā na caritaṃ na cittaṃ bodhiniśrayāt ।
nāstikatve arthato yeṣāṃ kathaṃ te nāstikāḥ smṛṭāḥ ।। sasāṃkhyaulūkyanirgranthapudgalaskandhavādinam । pṛccha lokaṃ yadi vadaty astināstivyatikramam ।। dharmayautakam ity asmān nāstyastitvavyatikramam ।
viddhi gaṃbhīram ity uktaṃ buddhānāṃ śāsanāmṛtam ।। vibhavaṃ naiti nāyāti na tiṣṭhaty api cakṣaṇam । traikālyavyativṛttātmā loka eva kuto arthataḥ ।। dvayor apy āgatigatī prasthitiś ca na tattvataḥ ।
lokanirvāṇayos tasmād viśeṣaḥ ka ivārthataḥ ।। sthiter abhāvād udayo nirodhaś ca na tattvataḥ । uditaḥ sthitaś ceti niruddhaś ca kuto arthataḥ ।। katham aksaṇiko bhāvaḥ pariṇāmaḥ sadā yadi ।
nāsti cet pariṇāmaḥ syād anyathātvaṃ kuto arthataḥ ।। ekadeśe kṣayād vā syāt kṣaṇikaṃ sarvaśo api vā । vaiṣamyānupalabdheś ca dvidhāpy etad ayuktimat ।। kṣaṇike sarvathā bhāvet kutaḥ kācit purāṇatā ।
sthairyād akṣaṇike cāpi kutaḥ kācit purāṇatā ।। yathānto asti kṣaṇasyaivam ādir madhyaṃ ca kalpyatām । tryātmakatvāt kṣaṇasyaivaṃ na lokasya kṣaṇaṃ sthitiḥ ।। ādimadhyāvasānāni c [ intyāni kṣaṇavat punaḥ ।
ādimadhyā ] vasānatvaṃ na svataḥ parato api vā ।। naiko anekapradeśatvān nāpradeśaś ca kaścana । vinaikam api nāneko nāstitvam api cāstitām ।। vināśāt pratipakṣād vā syād astitvasya nāstitā ।
vināśaḥ pratipakṣo vā kathaṃ syād astyasaṃbhavāt ।। nirvṛtes tena lokasya nopaity ūnatvam arthataḥ । antavān iti lokaś ca pṛṣṭas tuṣṇīṃ jino abhavat ।। sarvajña iti sarvajño budhais tenaiva gamyate ।
yenaitad dharmagāmbhīryaṃ novācābhājane loke ।। iti naiḥśreyaso dharmo gambhīro niṣparigrahaḥ । anālaya ity proktaḥ saṃbuddhais tattvadarśibhiḥ ।। asmād anālayād dharmād ālayābhiratā janāḥ ।
astināstyavyatikrantā bhītā naśyanty amedhasaḥ ।। te naṣṭā nāśayanty anyān abhayasthānabhīravaḥ । tathā kuru yathā rājan naṣṭair na vipranāśyase ।। kadalī pāṭitā yadvan niḥśeṣāvayavaiḥ saha ।
na kiṃcit puruṣas tadvat pāṭitaḥ saha dhātubhiḥ ।। sarvadharmā anātmāna ity ato bhāṣitaṃ jinaiḥ । dhātuṣaṭkaṃ ca taiḥ sarvaṃ nirṇītaṃ tac ca nārthataḥ ।। naivam ātmā na cānātmā yāthābhūtyena labhyate ।
ātmānātmakṛtadṛṣṭī varvārāsmān mahāmuniḥ ।। dṛṣṭaśruṭādyaṃ muninā na satyaṃ na mṛṣoditaṃ । pakṣāddhi pratipakṣaḥ syād ubhayaṃ tac ca nārthataḥ ।। iti satyānṛtātīto loko ayaṃ paramārthataḥ ।
asmād eva ca tattvena nopaity asti ca nāsti ca ।। yac caivaṃ sarvathā neti sarvajñas tat kathaṃ vadet । sāntam ity athavānantaṃ dvayaṃ vādvayam eva vā ।। asaṃkhyeyā gatā buddhās tathaiṣyanty atha sāṃpratāḥ ।
koṭyagraśaś ca sattvāntas tebhyas traikālyajo mataḥ ।। vṛddhihetur na lokasya kṣayas traikālyasambhavaḥ । sarvajñena kathaṃ tasya pūrvānto avyākṛtaḥ kṛtaḥ ।। etat tu dharmagāmbhīryaṃ yat tad guhyaṃ pṛthagjane ।
māyopamatvaṃ lokasya buddhānāṃ śāsanāmṛtaṃ ।। māyāgajasya dṛśyeta yathā janmānta eva ca । na ca kaścit sa tattvena janmāntaś caiva vidyate ।। māyopamasyalokasya tathā janmānta eva ca ।
dṛśyate paramārthena na ca janmānta eva ca ।। yathā māyāgajo naiti kutaścid yāti na kvacit । cittamohanamātratvād bhāvatvena na tiṣṭhati ।। tathā māyopamo loko naiti yāti na kutracit ।
cittamohanamātratvād bhāvatvena na tiṣṭhati ।। traikālyavyativṛttātmā loka evaṃ nu ko arthataḥ । yo asti nāsty athavāpi syād anyatra vyavahārataḥ ।। catuṣprakāram ity asmāt sānto ananto dvayo advayaḥ ।
buddhena hetor nānyasmād ayam avyākṛtaḥ kṛtaḥ ।। śarīrāśucitā tāvan sthūlā pratyakṣagocarā । satataṃ dṛśyamānāpi yadā citte na tiṣṭhati ।। tadātisūkṣmo gambhīraḥ saddharmo ayaṃ anālayaḥ ।
apratyakṣaḥ kathaṃ citte sukhenāvatariṣyati ।। sambudhyāsmān nirvṛtto abhūd dharmaṃ deśayituṃ muniḥ । durjñānam atigāmbhiryāj jñātvā dharmam imaṃ janaiḥ ।। vināśayati durjñāto dharmo ayam avipaścitaṃ ।
nāstitādṛṣṭisamale yasmād asmin nimajjati ।। aparo apy asya durjñānān mūrkhaḥ paṇḍitamānikaḥ । pratikṣepavinaṣṭātmā yāty avīcim adhomukhaḥ ।। durbhuktena yathānnena vināśam adhigacchati ।
subhuktenāyur ārogyaṃ balaṃ saukhyāni cāśnute ।। durjñātena tathānena vināśam adhigacchati । samyagjñātenātra sukhaṃ bodhiṃ cāpnoty anuttarāṃ ।। tasmād atra pratikṣepaṃ dṛṣṭiṃ tyaktvā ca nāstikīṃ ।
saṃyagjñānaparaṃ yatnaṃ kuru sarvārthasiddhaye ।। dharmasyāsyāparijñānād ahaṃkāro anuvartate । tataḥ śubhāśubhaṃ karma tato janma śubhāśubhaṃ ।। tasmād yāvad avijñāto dharmo ahaṃkāraśātanaḥ ।
dānaśīlakṣamādharme tāvad ādaravān bhava ।। dharmapūrvāṇi kāryāṇi dharmamadhyāni pārthiva । sādhayan dharmaniṣṭhāni neha nāmutra sīdati ।। dharmāt kīrtiḥ sukhaṃ caiva neha bhīr na mumūrṣataḥ ।
paralokasukhaṃ sphītaṃ tasmād dharmaṃ sadā bhaja ।। dharma eva parā nītir dharmāl loko anurajyate । rañjitena hi lokena neha nāmutra vañcyate ।। adharmeṇa tu yā nītis tayā loko aparajyate ।
lokāparañjanāc caiva neha nāmutra nandati ।। parātisandhānaparā kaṣṭā durgatipaddhatiḥ । anarthavidyā duṣprajñair arthavidyā kathaṃ kṛtā ।। parātisandhānaparo nītimān katham arthataḥ ।
yena janmasahasrāṇi bahūny ātmaiva vañcyate ।। ripor apriyam anvicchan dosāṃs tyaktvā guṇān śraya । svahitāvāptir eva tu ripos cāpy apriyaṃ bhavet ।। dānena priyavadyena hitenaikāthacaryayā ।
ebhir ācara lokasya dharmasyaiva ca saṅgrahaṃ ।। viśvāsaṃ janayaty ekaṃ satyaṃ rājñāṃ yathā dṛḍhaṃ । tathaivābhūtam apy eṣām aviśvāsakaraṃ paraṃ ।। nāvisaṃvādavat satyaṃ odgataṃ arthataḥ ।
paraikāntahitaṃ satyam ahitatvān mṛṣetarat ।। doṣān pracchādayaty ekas tyāgo rājñāṃ yathojjvalaḥ । tathā kārpaṇyam apy eṣāṃ guṇasarvasvaghātakaṃ ।। upaśāntasya gāmbhīryaṃ gāmbhīryād gauravaṃ paraṃ ।
gauravād dīptir ājñā ca tasmād upaśamaṃ bhaja ।। ahāryabuddhiḥ prājñatvād aparapratyayaḥ sthiraḥ । nātisandhīyate rājā tasmāt prajñāparo bhava ।। satyatyāgaśamaprajño caturbhadro narādhipaḥ ।
dharmaś caturbhadra iva stūyate devamānuṣaiḥ ।। nigṛhyavādibhiḥ śuddhaiḥ prajñākāruṇyanirmalaiḥ । sahāsīnasya satataṃ prajñā dharmaś ca varddhate ।। durlabhāḥ pathyavaktāraḥ śrotāras tv atidurlabhāḥ ।
tebhyo atidurlabhatamā ye pathyasyāśu kāriṇaḥ ।। pathyam apy apriyaṃ tasmāj jñātvā śīghraṃ samācara । pibed auṣadham apy ugram ārogyāyātmavān iva ।। jīvitārogyarājyānāṃ cintayānityatāṃ sadā ।
tataḥ saṃvegavān dharmam ekāntena prayāsyase ।। avaśyaṃ maraṇaṃ paśyan pāpād duḥkhaṃ mṛtasya ca । aihikena sukhenāpi na pāpaṃ kṣātum arhasi ।। kasmiṃś ced abhayaṃ dṛṣṭaṃ bhayaṃ dṛṣṭaṃ kvacit kṣaṇe ।
yady ekasmin samāśvāsaḥ kim ekasmin na te bhayaṃ ।। madyāt paribhavo loke kāryahānir dhanakṣayaḥ । akāryakāraṇam mohāt ।। adharmam anyāyyam api prāyo rājā anujīvibhiḥ ।
ācaran stūyate tasmāt kṛcchrād vetti kṣamā akṣamaṃ ।। anyo api tāvad yaḥ kaścid durvacaḥ kṣamam apriyam । kimu rājā mahābhaumas tvaṃ mayā bhikṣuṇā satā ।। tvatkṛtād eva tu snehāj jagatām anukampayā ।
aham eko vadāmi tvāṃ pathyam apy apriyaṃ bhṛśaṃ ।। satyaṃ ślakṣṇārthavat pathyaṃ śiṣyaḥ kāle anukampayā । vācya ity āha bhagavāṃs tad evam abhidhīyase ।। akrodhe satyavākye ca ślāghyamāṇo yadi sthitaḥ ।
śravyaṃ samparigṛhṇīyāt sattoyaṃ snāpyamānavat ।। tasya me vadato vākyaṃ tvam ihāmutra ca kṣamaṃ । jñātvā kuru hitāyedam ātmano jagato api ca ।। yācakebhyaḥ purā dānāt prāpyārthāṃś cen na dāsyasi ।
akṛtajñatvalobhābhyāṃ nārthān punar avāpsyasi ।। iha pathy adanaṃ loke na vahaty abhṛto bhṛtaḥ । yācakas tv abhṛto amutra hīnaḥ śataguṇadvahaḥ ।। udāracittaḥ satataṃ bhavodārakriyārataḥ ।
udārakarmaṇaḥ sarvam udāraṃ jāyate phalam ।। manorathair api klībair anālīḍhaṃ narādhipaiḥ । kuru dharmāspadaṃ śrīmat khyātaṃ ratnatrayāspadam ।। sāmantarājaromāñcakaraṃ dharmāspadaṃ na yat ।
mṛtyasyāpy apraśasyatvād rājaṃs tad akṛtaṃ varam ।। atyaudāryād udārāṇāṃ vismayotsāhavardhaṇam । utsāhaghnaṃ ca mandānāṃ sarvasvenāpi kāraya ।। utsṛjyāmutra gantavyaṃ sarvasvam avaśena te ।
dharme niyuktaṃ yāty eva purastāt sarvam eva tat ।। sarvasvaṃ pūrvanṛpateḥ nṛpasya vaśam āgataṃ । kiṃ pūrvakasya dharmāya sukhāya yaśase api vā ।। bhuktād arthād iha sukhaṃ dattāt pāratrikaṃ sukham ।
abhuktādattanaṣṭatvād duḥkham eva kutaḥ sukhaṃ ।। vinaśyan sacivair dātum asvātantryān na śakyasi । āpatichedaniḥsnehair navarājapriyaiṣibhiḥ ।। sarvasvenāpy ataḥ svasthaḥ śīghraṃ dharmāspadaṃ kuru ।
mṛtyupratyayamadhyasthaḥ pravātasthapradīpavat ।। dharmādhikārā ye cānye pūrvarājapravartitāḥ । devadroṇyādayas te api pravartyantāṃ yathā sthitāḥ ।। ahiṃsakaiḥ śubhācārair vratasthair atithipriyaiḥ ।
sarvakṣamair akalahair bhajyeraṃs taiḥ sado taiḥ ।। andhavyādhitahīnāṅgadīnānāthavanīpakāḥ । te apy annapānaṃ sāmyena labherann avighaṭṭitāḥ ।। anarthīnām api satāṃ dhārmikāṇāṃ anugrahān ।
apy anyarājyasaṃsthānām anurūpān pravarttaya ।। sarvadharmādhikāreṣu dharmādhikṛtam utthitaṃ । alubdhaṃ paṇḍitaṃ dharmyaṃ kuru teṣām abādhakaṃ ।। nītijñān dhārmikān snigdhān śucīn bhaktān akātarān ।
kulinān śīlasampannān kṛtajñān sacivān kuru ।। akṣudrāṃs tyāginaḥ śūrān snigdhān sambhoginaḥ sthirān । kuru nityāpramattāṃs ca dhārmikān daṇḍanāyakān ।। dharmaśīlān śucīn dakṣān kāryajñān śāstrakovidān ।
kṛtavṛttīn samān snigdhān vṛddhān adhikṛtan kuru ।। pratimāsaṃ ca tebhyas tvaṃ sarvam āyavyayaṃ śṛṇu । śrutvā dharmādhikārādyaṃ kāryaṃ sarvaṃ svayaṃ vada ।। dharmārthaṃ yadi te rājyaṃ na kīrtyarthaṃ na kāmataḥ ।
tataḥ saphalam atyartham anarthārtham ato anyathā ।। parasparāmiṣībhūte loke asmin prāyaśo nṛpa । yathā rājyaṃ ca dharmaś ca bhavet tava tathā śṛṇu ।। jñānavṛddhā kule jātā nyāyajñāḥ pāpabhīravaḥ ।
sametā bahavo nityaṃ santu te kāryadarśinaḥ ।। daṇḍabandhaprahārādīn kuryus te nyāyato api cet । kārunyārdraḥ sadā bhūtvā tvam anugrahavān bhava ।। hitāyaiva tvayā cittam unnāmyaṃ sarvadehinām ।
kāruṇyāt satataṃ rājaṃs tīvrapāpakṛtām api ।। tīvrapāpeṣu hiṃsreṣu kṛpā kāryā viśeṣataḥ । ta eva hi kṛpāsthānam hatāmāno mahātmanām ।। pratyahaṃ pañcarātram vā baddhān kṣīnān vimocaya ।
śeṣān api yathāyogaṃ mā kāṃścit naiva mocaya ।। yeṣv amokṣaṇacittaṃ te jāyate teṣv asaṃvaraḥ । tasmād asaṃvarāt pāpam ajasram upacīyate ।। yāvac ca na vimucyeraṃs tāvat syuḥ sukhabandhanāḥ ।
nāpitasnānapānānnabhaiṣajyavasanānvitāḥ ।। apātreṣv iva putreṣu pātrīkaraṇakāṅkṣayā । kāruṇy nārthalipsayā ।। vimṛśya saṃyag vijñāya praduṣṭān ghātakān api ।
ahatvā apīḍayitvā ca kuru nirviṣayān narān ।। svatantraḥ paśya sarvaṃ ca viṣayaṃ cāracakṣuṣā । nityāpramattaḥ smṛtimān kuru kāryaṃ ca dhārmikaṃ ।। pradānamānasatkārair guṇasthān satataṃ bhaja ।
udārair anurūpais tu śeṣān api yathāvidhi ।। sammānasphītakusumaḥ sampradānamahāphalaḥ । rājavṛkṣaḥ kṣamācchāyaḥ sevyate bhṛtyaprakṣibhiḥ ।। tyāgaśīlamayo rājā tejasvī bhavati priyaḥ ।
śarkarāmodako yadvad elāmaricakarkaśaḥ ।। mātsyanyāyaś ca te naivaṃ nyāyād rājyaṃ bhaviṣyati । na cānyāyo na vā adharmo dharmaś caivaṃ bhaviṣyati ।। paralokāt tvayā rājyaṃ nānītaṃ nāpi neṣyasi ।
dharmāt prāptam ato asyārthe nādharmaṃ kartum arhasi ।। rājyena bhāṇḍamūlyena duḥkhabhāṇḍaparamparām । rājan yathā nārjayasi prayatnaḥ kriyatāṃ tathā ।। rājyena bhāṇḍamūlyena rājyabhāṇḍaparamparāṃ ।
rājan yathā nirviśasi prayatnaḥ kriyatāṃ tathā ।। caturdvīpām api prāpya pṛthivīṃ cakravartinaḥ । śārīraṃ mānasaṃ caiva sukhadvayam idaṃ matam ।। duḥkhapratikriyāmātraṃ śārīraṃ vedanāsukhaṃ ।
saṃjñāmayaṃ mānasaṃ tu kevalaṃ kaplpanākṛtaṃ ।। duḥkhapratikriyāmātraṃ kalpanāmātram eva ca । lokasya sukhasarvasvaṃ vyartham etad ato arthataḥ ।। dvīpadeśapurāvāsapradeśasānavāsasāṃ ।
śayyā annapānahastyastyaśvastrīṇāṃ caikaikabhogyatā ।। yadā ca yatra cittaṃ syāt tadānena sukhaṃ kila । śeṣāṇām amanaskārāt teṣāṃ vyarthatvam arthataḥ ।। viṣayān pañcabhiḥ pañca cakṣurādibhir indriyaiḥ ।
na kalpayati yed gṛhṇan nāsmāt teṣu tadā sukhaṃ ।। jānīte viṣayaṃ yaṃ yaṃ yena yenendriyeṇa ca । tadā na śeṣaiḥ śeṣāṇi vyarthāny eva yatas tadā ।। indriyair upalabdhasya viṣayasyākṛtiṃ manaḥ ।
upalabhya vyatītasya kalpayan manyate sukhaṃ ।। ekam arthaṃ vijānāti yady apy ekam ihendriyaṃ । tad apy arthaṃ vinā vyarthaṃ vyartho artho api ca tad vinā ।। pratītya mātāpitarau yathoktaḥ putrasambhavaḥ ।
cakṣūrūpe pratītyaivam ukto vijñānasaṃbhavah ।। atītānāgatā vyarthāḥ viṣayāḥ sārdham indriyaiḥ । taddvayānatiriktatvād vyarthā ye api ca sāmpratāḥ ।। alātacakraṃ gṛhṇāti yathā cakṣur viparyayāt ।
tathendriyāṇi gṛhṇanti viṣayān sāmpratān iva ।। indriyāṇīndriyārthāś ca pañcabhūtamayā matāḥ । pratisvaṃ bhūtavaiyarthyād eṣāṃ vyarthatvam arthataḥ ।। nirindhano agnir bhūtānāṃ vinirbhāge prasajyate ।
saṃparke lakṣaṇābhāvaḥ śeṣeṣv apy eṣa nirṇayaḥ ।। evaṃ dvidhāpi bhūtānāṃ vyarthatvāt saṅgatir vṛthā । vyarthatvāt saṅgateś caivaṃ rūpaṃ vyartham ato arthataḥ ।। vijñānavedanāsaṃjñāsaṃskārāṇām ca sarvaśaḥ ।
pratyekam ātmavaiyarthyād vaiyarthyaṃ paramārthataḥ ।। sukhābhimāno duḥkhasya pratīkāre yathārthataḥ । tathā duhkhābhimāno api sukhasya pratighātajaḥ ।। sukhe saṃyogatṛṣṇaivaṃ naiḥsvābhāvyāt prahīyate ।
duḥkhe viyogatṛṣṇā ca paśyatāṃ muktir ity ataḥ ।। kaḥ paśyatīti cec cittaṃ vyavahāreṇa kathyate । na hi caittaṃ vinā cittaṃ vyarthatvān na saheṣyate ।। vyartham evaṃ jagan matvā yāthābhūtyān nirāspadaḥ ।
nirvāti nirupādāno nirupādānavahnivat ।। bodhisattvo api dṛṣṭvaivaṃ sambodhau niyato mataḥ । kevalaṃ tv asya kāruṇyād ābodher bhavasaṃtatiḥ ।। bodhisattvasya saṃbhāro mahāyāne tathāgataiḥ ।
nirdiṣṭaḥ sa tu sammūḍhaiḥ pradviṣṭaiś caiva nindyate ।। guṇadoṣānabhijño vā doṣasaṃjñī guṇeṣu vā । athavāpi guṇadveṣī mahāyānasya nindakaḥ ।। paropaghātino doṣān parānugrahiṇo guṇān ।
jñātvocyate guṇadveṣī mahāyānasya nindakaḥ ।। yat svārthanirapekṣatvāt parāthaikarasapriyaṃ । guṇākaraṃ mahāyānaṃ tad dveṣī tena dahyate ।। śrāddho api durgṛhītena dviṣyāt kruddho athavetaraḥ ।
śrāddho api dagdha ity uktaḥ kā cintā dveṣabandhure ।। viṣeṇāpi viṣaṃ hanyād yathaivoktaṃ cikitsakaiḥ । duḥkhenāpy ahitaṃ hanyād ity ukte kiṃ virudhyate ।। manaḥpūrvaṅgamā dharmā manaḥśreṣṭhā iti śruteḥ ।
hitaṃ hitamanāḥ kurvan duḥkenāpy ahitaṃ kathaṃ ।। duḥkham apy āyatīpathyaṃ kāryaṃ kimu sukhaṃ hitaṃ । ātmanaś ca pareṣāṃ ca dharma eṣa sanātanaḥ ।। mātrāsukhaparityāgāt paścāc ced vipulaṃ sukhaṃ ।
tyajen mātrāsukhaṃ dhīraḥ saṃpaśyan vipulaṃ sukhaṃ ।। na mṛṣyate ca yady etat kaṭubhaiṣajyadāyinaḥ । tataś cikitsakādyāś ca hatā naivaṃ ca yujyate ।। apathyam api yad dṛṣṭaṃ tat pathyaṃ paṇḍitaiḥ kvacit ।
utsargaś cāpavādaś ca sarvaśāstreṣu śaṃsyate ।। karuṇāpūrvakāḥ sarve niṣyandā jñānanirmalāḥ । uktā yatra mahāyāne kas tan nindet sacetanaḥ ।। atyaudāryātigāmbhīryād viṣaṇṇair akṛtātmabhiḥ ।
nindyate adya mahāyānaṃ mohāt svaparavairibhiḥ ।। dānaśīlakṣamāvīryadhyānaprajñākṛpātmakaṃ । mahāyānam atas tasmin kasmād durbhāṣitaṃ vacaḥ ।। parārtho dānaśīlābhyāṃ kṣāntyā vīryeṇa cātmanaḥ ।
dhyānaṃ prajñā ca mokṣāya mahāyānārthasaṃgrahaḥ ।। parā mokṣārthāḥ saṃkṣepād buddhaśāsanaṃ । te saṭpāramitāgarbhās tasmād bauddham idaṃ vacaḥ ।। puṇyajñānamayo yatra buddhair bodher mahāpathaḥ ।
deśitas tan mahāyānam ajñānād vai na dṛśyate ।। kham ivācintyaguṇatvād ukto acintyaguṇo jinaḥ । mahāyāne yato buddhamāhātmyaṃ kṣamyatām idam ।। āryaśāradvatasyāpi śīlamātre apy agocaraḥ ।
yasmāt tad buddhamāhātmyam acintyaṃ kiṃ na mṛṣyate ।। anutpādo mahāyāne pareṣāṃ śūnyātā kṣayaḥ । kṣayānutpādāyoś caikyam arthataḥ kṣamyatāṃ yataḥ ।। śūnyatābuddhamāhātmyam evaṃ yuktyānupaśyatāṃ ।
mahāyānetaroktāni na sameyuḥ kathaṃ satāṃ ।। tathāgatābhisandhyoktāny asukhaṃ jñātum ity ataḥ । ekayānatriyānoktād ātmā rakṣya upekṣayā ।। upekṣayā hi nāpuṇyam dveṣāt pāpaṃ kutaḥ śubhaṃ ।
mahāyāne yato dveṣo nātmakāmaiḥ kṛto arhati ।। na bodhisattvapraṇidhir na caryāpariṇāmanā । uktāḥ śrāvakayāne asmād bodhisattvaḥ kutas tataḥ ।। adhiṣṭhānāni noktāni bodhisattvasya bodhaye ।
buddhair anyat pramāṇaṃ ca ko asmin arthe jinādhikaḥ ।। adhiṣṭānāryasatyārthabodhipakṣopasaṃhitāt । mārgāc chrāvakasāmānyād bauddhaṃ kenādhikaṃ phalaṃ ।। bodhicaryāpratiṣṭhārthaṃ na sūtre bhāṣitaṃ vacaḥ ।
bhāṣitaṃ ca mahāyāne grāhyam asmād vicakṣaṇaiḥ ।। yathaiva vaiyākaraṇo mātṛkām api pāṭhayet । buddho avadat tathā dharmaṃ vineyānāṃ yathākṣamaṃ ।। keṣāṃcid avadad dharmaṃ pāpebhyo vinivṛttaye ।
keṣāṃcit puṇyasiddhyarthaṃ keṣāṃcid dvayaniḥśritaṃ ।। dvayāniśritam ekeṣāṃ gāmbhīraṃ bhīrubhīṣaṇaṃ । śūnyatākaruṇāgarbham ekeṣāṃ bodhisādhanaṃ ।। iti sadbhir mahāyāne kartavyaḥ pratighakṣayaḥ ।
prasādaś cādhikaḥ kāryaḥ saṃyaksaṃbodhisiddhaye ।। mahāyānaprasādena taduktācaraneṇa ca । prāpyate anuttarā bodhiḥ sarvasaukhyāni cāntarā ।। dānaśīlakṣamāsatyaṃ gṛhasthasya viśeṣataḥ ।
dharma uktaḥ kṛpāgarbhaḥ sa sātmīkriyatāṃ dṛḍhaṃ ।। atha lokasya vaidharmyād rājyaṃ dharmeṇa duṣkaraṃ । tato dharmayaśo arthaṃ te prayujyādhigamaḥ kṣamaḥ ।। ratnāvalyām rājavṛttopadeśe nāma caturthaḥ paricchedaḥ ।