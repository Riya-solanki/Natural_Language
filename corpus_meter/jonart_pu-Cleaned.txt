siddhe yatra sati trapākulam iva spardhābhilāṣāhater antardhiṃ vahati trilokamahitaṃ śeṣaṃ nijārdhadvayam । snehaikībhavadāśayadvayajayākāṅkṣīva gāḍhaṃ miladdehārdhadvayam astu tad bhagavatos sadbhāvasampattaye ।। dātuṃ bhaktāya kalyāṇaṃ garbhaṃ bibhrad ivānvaham । tundibho gaṇarājas sa vighnaśāntiṃ karotu naḥ ।।
śrīgonandamukhair dharmasammukhair ā kaleḥ kila । kaśmīrakāśyapī bhūpair apāli guṇaśālibhiḥ ।। teṣām abhāgyahemantaniśātamasi tiṣṭhati । naiva kaścid apaśyat tān kāvyārkānudayāc ciram ।।
rasamayyā girā vṛddhāṃ nityatāruṇyam āpipat । atha śrījayasiṃhāntāṃ tatkīrtiṃ kalhaṇaḥ kaviḥ ।। tato deśādidoṣeṇa tadabhāgyair athāpi vā । kavir vāksudhayā kaścin nājijīvat parān nṛpān ।।
śrījainollābhadīne kṣmāṃ sampraty akṣati rakṣati । jonarājābhidhas teṣāṃ udyato vṛttavarṇane ।। darpaglānibhavāṃ rājapānthānāṃ tāpasantatim । hantuṃ saṃropitaḥ kāvyadrumo bhāviphalodayaḥ ।।
upaskārarasaṃ kṣiptvā vinayāmṛtaśītalaiḥ । sajjanair vardhanīyo ayam api yatnena bhūyasā ।। magnān vismṛtipāthodhāv atītān nṛpatīn imān । śrījainollābhadīnasya kāruṇyād ujjihīrṣataḥ ।।
sarvadharmādhikāreṣu niyuktasya dayāvataḥ । mukhāc chrīśiryabhaṭṭasya prāpyājñām anavajñayā ।। rājāvaliṃ pūrayituṃ samprati pratibhā mama । kavināmābhilāṣeṇa na tu yasmān mamodyamaḥ ।।
kva cuṇṭhījalavan madvāk kva ca kāvyataraṅgitam । chāyāmātrānukāreṇa kiṃ naḍaṃ puṇḍrakāyate ।। antaśśūnyāṃ laghuṃ prajñāṃ tumbīm iva vahann aham । pāraṃ rājataraṅgiṇyā gantuṃ hantodyamaṃ gataḥ ।।
pṛthvīnāthaguṇādhyāne cāpalaṃ me na dūṣaṇam । alaṅkārair ahaṅkārāt kurūpāpi hi valgati ।। kavīnām upayogyā vā madvāk svāntaraśuddhaye । gaṅgājalaṃ jalaṃ teṣāṃ yair na pītaṃ jalāntaram ।।
rājodantakathāsūtrapātamātraṃ kṛtaṃ mayā । kurvantu racanām atra caturāḥ kaviśilpinaḥ ।। maṇīnāṃ gharṣaṇāyaiva mahāśāṇasya naipuṇam । kāntipraṇayane teṣāṃ mukhasāramaṇes tu tat ।।
vinaiva prārthanāṃ kāvyaṃ kaveḥ paśyanti sādhavaḥ । kim arthitaś śaśī viśvaṃ sudhāsāreṇa siñcati ।। anunīto api kāluṣyaṃ khalaḥ kāvye na muñcati । sudhādhauto api nāṅgāraś śubhratām eti jātucit ।।
paśyantu matkāvyam iti ciraṃ dūraṃ gatā kaveḥ । antaḥparamukhaprekṣibhāvadainyakadarthanā ।। samas syād apravīṇānāṃ gītasaṃskṛtayo rasaḥ । vānarā yuñjate guñjāś śīte vahnikaṇabhramāt ।।
kāvyaṃ śrutam api prītyai nābodhopahatātmanām । hīnadantabalasyekṣur mukhe nyastaḥ karoti kim ।। padārthasundare kāvye darśite nirmalātmanām । durvāraṃ guṇaratnānāṃ matsarapratibimbanam ।।
lakṣmaṇā dūṣayann induṃ budhaṃ matsarayakṣmaṇā । vidhātā vācyatām eti parodrekāsahāgraṇīḥ ।। madvāk kalhaṇakāvyāntaḥpraveśād etu carvaṇam । naḍvalāmbu sarittoye patitaṃ pīyate na kim ।।
jagadānandano devadvijātikṛtavandanaḥ । kṣitisaṅkrandanas śrīmān āsīt sussalanandanaḥ ।। gajarājaikavāhatvaprasiddhim api bibhratī । jayasiṃhābhidhāne śrīś citraṃ yasmin sadāvasat ।।
vāgdevyā lālite mātrā śriyo bhoktari bhūpatau । tayoś śvaśrūsnuṣātvena naivādarśi virodhitā ।। trigartādhipater vaśyaṃ mallaṃ jātu suśarmaṇaḥ । vairinirvāsitaṃ prāptaṃ vṛttikāmaṃ nṛpo agrahīt ।।
sarvatrauṣadhayas tṛṇāni maṇayo grāvāṇa evākhilair manyante guṇino digantaragatās tāvaj janāḥ prākṛtāḥ । yāvan naiva nayanti karmabhir abhidhyeyaprakarṣaprathaiś citraprāyadaśaiś ca nirmalam atisphāraṃ janaṃ rañjanam ।। vasudhāvāsave yāte jetuṃ yavanamedinīm । sainyasya vallabho mallaś śauryodrekād athābhavat ।।
hataśeṣaṃ turuṣkeśasainyaṃ tulayituṃ niśi । śibiraṃ mallacandro agād ripūṇāṃ sāhasorjitaḥ ।। yatra na prāviśad vāyur bhītyeva subhaṭair vṛte । dhruvaṃ mantrauṣadhibalāt praviśyātra balāntare ।।
suptadrohāṃhaso bhīter anighnan yavaneśvaram । upānahau svanāmāṅke nināyāsya śirastratām ।। upānahau parijñāya gṛhītvā cātha so apy ariḥ । bhūpateś śibiraṃ yātaś śriyaṃ kīrtim ivādita ।।
dve mūrtī tapanānalāv atha tathā śaṃbhoś śaśāṅkāmbhasī netā hanta mitho gatānugatiko lokas tulāṃ tāṃ dvayīm । sūryācandramasor yathāsvam upalaiḥ kāntair viśeṣaṃ paraṃ teṣāṃ tatpratiyogyasambhaviguṇair labdhā jano arocakī ।। triṃśe abde phālguṇe kṛṣṇadvādaśyāṃ bhūmivallabhaḥ । svasaubhāgyena divyastrīdṛśam aprīṇayattarām ।।
athābhyaṣeci tatputro jaḍais sa paramāṇukaḥ । aṇīyaḥpattravistāraiḥ kundo māghadinair iva ।। avadhūya prajātrāṇam avadhīrya ca digjayam । kartuṃ prārabhatākhinnaṃ rājā kośasya sañcayam ।।
dātuṃ bhoktum anīśasya śrotriyasyeva sampadam । prayāgajanakau dhūrtau rājño mumuṣatuś śriyam ।। tau hi svabhṛtyair nissatyau kāritai rākṣasākṛtim । tam atrāsayatāṃ rātrau rātrau citreṇa karmaṇā ।।
mithyātmanīnatāṃ tasya nāṭayantau kumantriṇau । rakṣāsūn iti tau vittaṃ tyājayām āsatur nṛpam ।। sthāne bhiṣāyakasyaitāv ādiśya svānujīvinam । tṛṇacchannaṃ mahāratnaiś caitryāṃ pūjayatas sma tau ।।
sa punaḥ kṛtasaṅketaḥ paśyatsv atha janeṣv aho । rājñaḥ kṛtvāśiṣaṃ rātrau sālaṅkāro yayau vanam ।। bhiṣāyako baliṃ yat te gṛhītvā vyadhitāśiṣaḥ । nirvighnaṃ bhāvi tvadrājyam iti tau bhūpam ūcatuḥ ।।
bhiṣāyakadine bhṛtyaṃ svaṃ kṛtvā tau bhiṣāyakam । ratnair abhyarcya vipinaṃ nītvātha pratyamuñcatām ।। kuberas tvayi tuṣṭo adya nānāratnavibhūṣitaḥ । kṛtvā tavāśiṣaṃ lokasamakṣaṃ sa tirohitaḥ ।।
ity uktvā bhūpates mugdhasya kṛpaṇasya ca । prayāgajanakau dhūrtau prasādaṃ pratyadāpitām ।। evaṃ kadīśvarasyāsya bālasyeva vibhīṣikāḥ । sandarśya kośaṃ niśśeṣaṃ luṇṭhayāṃ cakratur viṭau ।।
rājā sārdhān navābdān sa kṣmāṃ bhuktvā divasān daśa । catvāriṃśābdanābhasyasitāṣṭamyāṃ layaṃ yayau ।। vantidevābhidhas saptacatvāriṃśe atha vatsare । bhādraśukladaśamyāṃ sa tasya putro vyapadyata ।।
voppadevābhidhaḥ paurair yogyālābhān nṛpaḥ kṛtaḥ । prāpito ghāsaracitaḥ pūjām iva bhiṣāyakaḥ ।। dṛṣṭvā sthūlaśilā hṛṣṭo mūḍhas so atha svamantriṇaḥ । ādiśat stanyapānena vardhyantām itarā iti ।।
śrutvā tatsthānamāhātmyaṃ bāliśo mantribhis saha । āgāt sureśvarīkṣetraṃ naupathena sa jātucit ।। apsu svapratibimbe asya kurvato mukhavaikṛtam । ruṣā capeṭāṃ dadato nyapatan maṇimudrikā ।।
rājñaḥ kva maṇimudreti pṛcchatas so abhyadhād iti । patitā sā jale rekhā tatrābhijñānam ācaran ।। evaṃ nidarśanībhūya mūrkhāṇāṃ nāmarājatāṃ । navābdāṃś caturo māsān sārdhān dve ca dine vyadhāt ।।
tasyānujo atha bhūbhāram anicchann api jassakaḥ । svavṛddhikāmair atyajño lavanyair abhyaṣicyata ।। bhūmiś śarkarilorvareva bhajate no gharṣaṇakṣodanam । keṣāñcid guṇavad guṇāya mahate doṣo api sañjāyate ।।
sodarau kṣukṣabhīmākhyau dvijau tasya mahībhujaḥ । dhūrtatvena priyāv ājñām acirād udalaṅghatām ।। samarthāv atisāmarthyau sa kathaṃ nau sahiṣyate । bhūpaṃ matvāpi sāmarṣaṃ nānyaṃ vavratur ity amū ।।
svayaṃ yac ca na saṃbheje tayor eko nṛpaśriyam । lavanyotsiktatā hetur na tv anaucityaśaṅkitā ।। tatra hetur lavanyendrabhayaṃ nānaucitī punaḥ । yānty aṅgasaṅgamam anaṅkuśam aṅkayanti rāgaṃ pradarśya hṛdi kampam udañcayanti ।
vyāpādayanti viṣavedanayā viśeṣād viśvāsya duṣṭapiṭikā yuvatīś ca hā dhik ।। vārddhakakṣīṇaśaktitvād viraktā svavadhūr api । hatvā kṣukṣaṃ viṣeṇāśu bhīmaṃ bhogam akārayat ।। sā devarasya saṅgena śvitrasañcitritā satī ।
dānena mādhavādīnāṃ svapāpaṃ paryaṇīnamat ।। so aṣṭādaśābdān kṣmāṃ bhuktvā satrayodaśavāsarān । yugāgāṅkābdamāghāntyadaśamyāṃ pralayaṃ yayau ।। tataś śrījagadevas tattanayo vinayorjitaḥ ।
tatāna janatāharṣaṃ madhumāsa ivādhikam ।। parasparaviruddhānāṃ bhṛtyānāṃ tulyavṛttitā । tatrābhūd utpalābjānām iva sandhyāgamakṣaṇe ।। ujjahāra mahīnāthaḥ pṛthuvijñānakauśalaḥ ।
bhūtale durvyavasthānaṃ śalyaṃ śalyaharo yathā ।। manaśśalyāyamānas sa nissāmānyaguṇo nṛpaḥ । kucakrikābalād deśān mantribhir niravāsyata ।। nigrahānugrahādhāyimantrajñaṃ guṇarāhulam ।
sa prāpat sacivaṃ mitraṃ kapīndram iva rāghavaḥ ।। udayaprāptilobhena sūradvijapatī samam । agātām atha kaśmīradeśaṃ tau vismayāvahau ।। ciraṃ bhuktāṃ śriyaṃ tyaktum anīśās samarodyatāḥ ।
tanmantraujohutāśāntaḥ prāpuś śalabhatāṃ dviṣaḥ ।। jitvā kṣmāṃ bubhuje bhūpaś chattracāmarahāsinīm । lakṣmīm arājalakṣmāṃ tu śrīguṇākararāhulaḥ ।। rājā rajjupure rājadrājatacchattradhāriṇam ।
harṣeśvarasya prāsādaṃ nirmame nirmamehitaḥ ।। vāllabhyād dvārapatitāṃ padmenāptavatā tataḥ । durātmanāvadhi cchannaviṣadānena bhūpatiḥ ।। rakṣitvā kṣitim abdān sa satryahartūṃś caturdaśa ।
nandāṣṭāṅkābdacaitrāntyacaturdaśyāṃ layaṃ yayau ।। tatputro rājadevo atha kāṣṭhavāṭaṃ bhayād gataḥ । āninye vāmapārśvasthair dvāreśasya virodhibhiḥ ।। taṃ salhaṇākhyadurgāntaḥ praviṣṭaṃ duṣṭaceṣṭitaḥ ।
aveṣṭayad balaiḥ padmo maṇḍalair iva pannagam ।। upāyanīkṛtāpūrvapādukālokakautukāt । pramattaṃ ko api caṇḍālo dvāreśam avadhīd raṇe ।। abhiṣiktas tato bhaṭṭais sa bherīśaṅkhanissvanam ।
praṇatānantasāmantas sevakān anvajigrahat ।। asāmānyo lavanyendrān sa vāstavyakuṭumbitām । ninye kṣoṇīparivṛḍho rūḍhabhāroḍhim ādiśan ।। lavanyavanyakariṇāṃ darpanirdalanaṃ vyadhāt ।
narasiṃho mahātejā vanānām iva pāvakaḥ ।। mallair balāḍhyacandrasya balino lahareśituḥ । harataś śrīnagaryardhasvāmyaṃ na prābhavat tu saḥ ।। puṇyaṃ rāśībhavan mūrtam ivātha svābhidhāṅkitam ।
balāḍhyacandras sāndraujā nagarāntar maṭhaṃ vyadhāt ।। ko ayaṃ khaśo mṛduḥ kaścid asmābhir abhiṣicyate । amantrayann idaṃ bhaṭṭā rājñāvagaṇitāś cirāt ।। na bhaṭṭo ahaṃ na bhaṭṭo ahaṃ na bhaṭṭo aham idaṃ vacaḥ ।
aśrūyatāpi bhaṭṭebhyo nirdiṣṭe bhaṭṭaluṇṭhane ।। tadaiva vimalācāryaś śāke kheṣunavāṅkite । ṣaḍadrinandamāsasya malabhramam avārayat ।। nirmame nirmamo rājapurīṃ rājolakaṃ tathā ।
rājadevas sa rājendur ājanmārjitamaṅgalaḥ ।। ahāni saptaviṃśāni trayoviṃśāṃś ca vatsarān । māsatrayīṃ ca rājā sa kṣmāṃ rakṣitvā kṣayaṃ yayau ।। saṅgrāmadevas tatputro gotrāsutrāmatāṃ bhajan ।
trāsam āsūtrayad rājasiṃhaś śātravadantinām ।। visrambhāt sūryam anujaṃ cakre pratinidhiṃ svayam । kucakrikas sa bhogebhyo lubhyan droham acintayat ।। śrutadroho mahībhartrā bhītas sa lahareśituḥ ।
candrasya maṇḍalaṃ sūryaḥ prāvikṣad udayecchayā ।। dāruṇe raṇakāle sa sūryaṃ candrānvitaṃ tadā । svarbhānur iva bhūbhānuś citraṃ samam amīmilat ।। śamālādhipatis tuṅgas sūryaṃ pārśvaṃ nayan madāt ।
kṛtayātreṇa rājñātha nīcabhāvam anīyata ।। mārgair nirinduravibhiś cauravad rajanau bhraman । viṭatyaktas tatas sūryo baddhvā rājñā vyapādyata ।। svalakṣmīṃ rakṣituṃ sākṣāt tasminn āttakṣaṇe prabhau ।
akārayann ahibhayaṃ stenāḥ kalhaṇanandanāḥ ।। gotrajeṣu baliṣṭheṣu naṣṭāśas so atha bhūpatiḥ । śiṣṭam iṣṭaṃ ca śaraṇam agād rājapurīpatim ।। tasmin daṇḍadhare dūraṃ yāte ḍāmarapheravaḥ ।
antrāṇy api viśām āśur niśśeṣaṃ raktapāyinaḥ ।। rājñā sumanasā tyaktaṃ dvijaiś ca sparśadūṣitam । bhojyaṃ ḍāmaraḍombānāṃ tad rājyānnam abhūc ciram ।। svamaṇḍale viśīrṇe atha paramaṇḍalam āviśan ।
na kair anumato rājā pratyāsannanavodayaḥ ।। pratyakṣato rājapuryās sa ripūn samare jayan । brāhmaṇyāt kālhaṇīn rakṣan rājyaṃ puṇyaṃ ca labdhavān ।। ekaviṃśatiśālaṃ sa śrīviśālaṃ viśāmpatiḥ ।
godvijānāṃ nivāsāya cakāra vijayeśvare ।। kālhaṇapraṇidhīnāṃ sa dviṣāṃ luṇṭhanakāṅkṣiṇām । caurāṇām iva dīpo abhūd dveṣaṇīyo mahīpatiḥ ।। śākhākrāntadigantas sa sadurāśair durāśayaiḥ ।
kavikalpadrumo rājā vicchinnaḥ kalhaṇātmajaiḥ ।। nāyakīkṛtya taṃ bhūpaṃ kaviḥ paṇḍitayaḥśakaḥ । svoktihāralatāṃ vidvatkaṇṭhabhūṣātvam ānayat ।। ṣoḍaśābdān daśāhāni sa bhuktvā kṣmāṃ vyapadyata ।
jagadbhadro atha pañcamyāṃ bhādre aṣṭāviṃśavatsare ।। rāmadevo atha tatputro hatvā svapitṛghātakān । pṛthvīrāje prajābhāraṃ sarvam eva samarpipat ।। ledaryā dakṣiṇe bhāge sallare sa mahīpatiḥ ।
svanāmāṅkaṃ vyadhāt koṭṭaṃ yaśorāśim ivāparam ।। pramādād bhaṅgam ānītaś śamālāvijayodyame । tenotpalapure viṣṇoḥ prāsādo nūtanīkṛtaḥ ।। dvādaśyāṃ rāmarāje kṣitim avati nijapreyasīṃ somavāre ।
sampūrṇāṅgaṃ vidhāyotpalapuranagare svapratiṣṭhāṃ cakāra ।। puṣpaṃ candanavṛkṣasya phalaṃ caṇpakabhūruhaḥ । apatyaṃ tasya bhūpasya hanta nākāri vedhasā ।। bhiṣāyakapurasthasya kasyacid brāhmaṇasya saḥ ।
putraṃ lakṣmaṇanāmānaṃ putrīyām āsa bhūpatiḥ ।। akṛtrimapitāputraprītiṃ prītiḥ prathīyasī । vastv ivocitam ālekhyaṃ tayor atulayattarām ।। śrīsamudrābhidhā devī vimudritasamudrajā ।
vitastāyāṃ svanāmāṅkaṃ nagarāntar maṭhaṃ vyadhāt ।। trayodaśadinaṃ māsaṃ vatsarāṃś caikaviṃśatim । kṣmāṃ bhuktvaikonapañcāśe varṣe asau dyām agāt svayam ।। kathañcil lakṣmadevo atha pāṭyamānāṅgavihvalaḥ ।
tām ākaṇṭakinīṃ vallīm iva kṣoṇīṃ babhāra saḥ ।। kṣatrīkṛto api nāmuñcat svadharmaṃ dvijabhūpatiḥ । na māṇikyaśriyaṃ dhatte rañjito aśmāpi jātucit ।। vitastāyās taṭe śvaśrūmaṭhopānte maṭhaṃ navam ।
niṣpaṅkā nijanāmāṅkam ahalāmahiṣī vyadhāt ।। kajjalena turuṣkeṇa bahir etyātha maṇḍale । malinena prajādṛṣṭir utpāṭyāsravatā hatā ।। trayodaśābdān māsāṃs trīn dvādaśāhaṃ ca bhūpatiḥ ।
bhuktvā dvāṣaṣṭavarṣe atha pauṣānte sa vyapadyata ।। kajjalopadravāt tasmāl ledarīmātranāyakaḥ । siṃhadevo atha saṅgrāmacandreṇākṣobhi bhūpatiḥ ।। nagarāntar maṭhaṃ kṛtvā laharendre mṛte sati ।
siṃhadevo nṛsiṃho atha kṣmāṃ rarakṣa kṣayākulām ।। siṃhadevo nṛsiṃhasya siṃhena guruṇānvitaḥ । pratiṣṭhāṃ siṃhalagne atha dhyānoḍḍāre akarot kṛtī ।। kartā kāryaṃ ca lagnaṃ ca gurus siṃhaś ca kovidaḥ ।
patiteyaṃ bhavet tasya vrate siṃhaparamparā ।। sa niṣkalakṣavikrītakṣīreṇa vijayeśvaram । ekāha eva snapayan vrataśuddhiṃ yayau nṛpaḥ ।। rājñā śrīśaṅkarasvāmī gurur mantropadeśakṛt ।
yo aṣṭādaśamaṭhaiśvaryadakṣiṇābhir apūjyata ।। paralokajayopāyaṃ vāgdevīprābhṛtaṃ nṛpaḥ । ātmopajñam imaṃ ślokaṃ śayyotthāyaṃ sadāpaṭhat ।। pāvakanirmaladṛṣṭiṃ vibudhagaṇair arcyamānapādam aham ।
śaśiśakalādarśayutaṃ gaurīśaṃ śaṅkaraṃ vande ।। pānthānāṃ toyadānāya pitṝṇāṃ tarpaṇāya ca । dampatyoḥ pāpanāśāya dharmasaṃvardhanāya ca ।। nijālaṅkāradānena nipānaṃ racitaṃ pathi ।
maḍavāśramagrāmānte gauryā śaṅkarabhāryayā ।। khonamoṣādhipasyāsīt kanyā prajjadvijasya sā । satyaśīlānvitā bhaktā gaurī gaurīva śaṅkare ।। duhitur duścaritreṇa yo abhūd daṇḍaḥ pituḥ patan ।
iḍāgalyārthito rājā nartakyā taṃ nyavārayat ।। sa durjanapariṣvaṅgād āstikaprajñayojjhitaḥ । dhātrīputryāṃ smarādarśe svātmānaṃ pratyabimbayat ।। daryākhyo bhaginīsvāmī kāmasūhopabṛṃhitaḥ ।
taṃ viraktaprajaṃ muktavinayaṃ chadmanāvadhīt ।। caturdaśābdān ṣaṇmāsāṃs tryahanyūnān mahīpatiḥ । bhūtvā śucau divam agāt sa varṣe saptasaptate ।। tadbhrātā sūhadevo atha kāmasūhopabṛṃhitaḥ ।
jaḍo api sakalām eva kaśmīrakṣmāṃ vaśe vyadhāt ।। digantarād upāgatya bahavo vṛttilipsayā । tam āśrayan mahīpālaṃ puṣpadrumam ivālayaḥ ।। vṛttyai laṅkāracakko api daraddeśāt tadāyayau ।
santater bhāvisāmrājyaḥ prājyaṃ kaśmīramaṇḍalam ।। kramarājyābhidhe rāṣṭre trāhagrāmaṃ nṛgrāmaṇīḥ । dadau vasataye tasmai niyates sa niyogataḥ ।। pārtho anya iva pārtho abhūt pañcagahvarasīmani ।
yo garbharapuraṃ cakre tatputro babhruvāhanaḥ ।। tadvaṃśyaḥ kuruśāho abhūd yadbāhūdayaparvate । jyākiṇacchadmanā bheje yaśaś śubhratviṣaṃ niśā ।। kaśmīrāḥ pārvatī tatra rājā jñeyo harāṃśajaḥ ।
ity etatpratyayāyeva yasyāsīc cakṣuṣāṃ trayam ।। kaśmīreṣu hi sāmrājyaṃ kuruśāhasya santatiḥ । śaṃśadīnamukhī mukhyā khyātakīrtiḥ kariṣyati ।। tāharājo ajaniṣṭāsmād yasya cāpalatāśritā ।
muhurmuhur aho maurvī śrutyantam agamattarām ।। śāhameras svavīryoṣmagrīṣmo bhānus tato ajani । yasya vairivadhūvāṣpaiḥ pratāpāgnir adīpyata ।। vane viharatas tasya śāhmerasya kadācana ।
mṛgayā prathamaṃ dṛṣṭiṃ paścān nidrā vyalobhayat ।। rājyam ā santater bhāvi kaśmīreṣu taveti saḥ । svapne vāksudhayā tatra mahādevyābhyaṣicyata ।। pañcāgnyarkamite śāke navāṣṭāṅkitavatsare ।
tatas saparivāras sa kaśmīrān aviśac chanaiḥ ।। sakuṭumbaṃ tam āyāntaṃ vṛttidānena bhūpatiḥ । anujagrāha sotkarṣaṃ cūtadruma ivālinam ।। ḍalacākhyaḥ karmasenacakravarticamūpatiḥ ।
kaśmīrān sa tadaivāgāt siṃho mṛgaguhām iva ।। ṣaṣṭigrāmasahasreṣu svāmyaṃ dātum ivātra saḥ । tāvatsaṅkhyasahasrāṇi svasainye sādino avahat ।। ḍalcaṃ dhanaprayogena nivivartayiṣur nṛpaḥ ।
sarveṣām eva varṇānāṃ durvarṇo daṇḍam akṣipat ।। prāṇāhutyā prabhoḥ kope tatpratigrahasāṃhasaḥ । prāyasthā brāhmaṇāḥ prāyaścittīyāṃ cakrur akramam ।। daṇḍaduḥkhena viprair yaś śāpo datto mahībhujaḥ ।
bhaviṣyan vaṃśavicchedo dhruvaṃ tasyaiva tat phalam ।। tadaiva kālamānyākhyair bhauṭṭair ghaṭṭitavairibhiḥ । sabandhur gotrajo vyājād bakatanyo nyahanyata ।। svadeśe vakatanyākhyo gotrajasyātmajo hataḥ ।।
mānyo asāmānyadhīḥ kālamānyavaṃśadavānalaḥ । avāśiṣyata tatputro daivād ekas sa riñcanaḥ ।। vyālaṭakkamukhair mantrasūtrasaṃyojitair atha । baddhvā saṃhatikanthāṃ sa tāñ jaḍāñ jetum iṣṭavān ।।
nipāsyamānakośaṃ māṃ bhṛtyatve vṛṇuteti saḥ । tān pratyaśrāvayad dūtamukhena svātatāyinaḥ ।। nṛsiṃhas sa nadītīre sikatāsthagitāyudhaḥ । tān pratyaikṣata raktasya na tu kośasya pītaye ।।
vyālādyair āgatās tatra kālamānyā nirāyudhāḥ । sikatāntarniviṣṭasya paraśvagnes tṛṇīkṛtāḥ ।। prakṣālya vairiraktena pitṛdroharajomalam । śeṣānekāribhītyāgāt kaśmīrān bandhubhis saha ।।
pūrṇasya rāmacandrasya rucihānyai dharāryamā । nīlāśābhre riñcarāhor udayaṃ so atha soḍhavān ।। hetibhis tāpayaty āśā ḍalace kṛṣṇavartmani । kāśmīrikair janais sarvaiś śalabhatvam alabhyata ।।
ruddhayor ḍalcariñcābhyāṃ prācyudīcyor bahur janaḥ । vasateḥ paścimām āśāṃ prāg yamāśām athāgamat ।। adho ḍalcāmbupūrād bhīr girau riñcanamārutāt । chāyājuṣāṃ phalāḍhyānāṃ puṃnāgānām abhūt tadā ।।
pakṣiśāvam iva sthānacyutaṃ cillollasadrayā । balaśrī raiñcanī lokaṃ kāśmīrikam apāharat ।। dhanāmbu prāpya bhauṭṭebhyaḥ kāśmīrajanavikrayāt । garjann āśāḥ pyadhāt sarvās tadā riñcanavāridaḥ ।।
turuṣkatājikamlecchasainyacchāditabhūtalaḥ । ḍulucyo nagaraṃ prāpad athāgastya ivārṇavam ।। mṛgās siṃham ivodagraṃ garutmantam ivāṇḍajāḥ । tam āpatantam ālokya palāyanta puraukasaḥ ।।
baddhāḥ palāyinas tena māntrikeṇeva pannagāḥ । kecit palāyitā bhītyā praviṣṭā girigahvaram ।। rājāpi kvāpi sañchanno bhītyā ghūkavad āsta saḥ । itareṣāṃ tu lokānāṃ kā kathā tatra vāsinām ।।
vipraśāpo narendrāṇāṃ vṛthā jāto na jātucit । salakṣmā rājayakṣmā hi nāhatvā vinivartate ।। gūḍhārthaṃ dāpitāḥ pūrvaṃ gāḍhayā bandhapīḍayā । vikrītā vājibhiḥ paścāt turuṣkair hastagā janāḥ ।।
viddhāḥ kecit pare baddhā virāddhās tena kecana । ploṣaṃ kecit pare śoṣaṃ doṣaṃ yānty analād drumāḥ ।। jatruvedhena baddhānām ekayā carmavadhrayā । teṣāṃ durāpam apy āsīd anyo'nyamukhadarśanam ।।
ghāsendhanādisambhāraḍhaukanāya kṣaṇaṃ kṣaṇam । baddhā mlecchair amucyanta biḍālair iva mūṣakāḥ ।। yeṣām anne jugupsābhūd biḍālasparśadoṣataḥ । mlecchocchiṣṭaṃ gavāṃś cāsthi tair baddhair bhakṣitaṃ kṣudhā ।।
vaitastam api ye vāri na papuḥ paṅkasaṅkulam । baddhair maruṣu tair nītair mūtraṃ pītaṃ bhṛśaṃ tṛṣā ।। kva mlecchānnaṃ kva vaṃśo no dussahā kṣuc chrutena kim । nidrā nādyāpi mārgeṇa te antar evam acintayan ।।
gacchatāṃ tiṣṭhatāṃ teṣām aśnatāṃ jalpatām api । so abhūn naiva kṣaṇo yatra na te kāryam asādhayan ।। mlecchaiḥ kecit khaśaiḥ kecid daradbhir apare tathā । bhoṭṭaiḥ kecit turuṣkaiś ca kecid bandīkṛtā janāḥ ।।
annaṃ gṛhe vane vittaṃ mārge bandhūn vihāya ca । palāyām āsur apare turuṣkabhayasambhramāt ।। karuṇāgauravaghṛṇā drutaṃ gantum aśaktiṣu । bālavṛddhābalāsv ete tyaktavantaḥ palāyinaḥ ।।
na bhuktaṃ kṣudhitair mārge na pītaṃ tṛṣitair api । kim anyad bhayasaṃbhrāntaiḥ paścāt tair nāpi vīkṣitam ।। kṣudhā kecit tṛṣā kecid bhiyā kecit pare hriyā । bhayād biladarīṣv eva praviśyāntar vipedire ।।
bilapraviṣṭāṃs tāñ chrutvā tato niṣkāsanecchavaḥ । niṣkāruṇyās turuṣkās te dhūmaṃ bilamukhe daduḥ ।। dhūmenāntar vipannānāṃ narāṇām asthirāśayaḥ । dṛśyante adyāpi dhūmotthaṃ mālinyaṃ ca guhāmukhe ।।
rājāpacāram akarot prajāsu phalitas tu saḥ । nārīṇāṃ capalā dṛṣṭir dantair gaṇḍas tu khaṇḍyate ।। nāśitāśeṣadeśo atha sphītaśītabhayākulaḥ । ḍalcaḥ kaśmīratas tārabalamārgeṇa niryayau ।।
janāḥ kāśmirikā durgabilebhyo mūṣakā iva । ḍalacotau gate bandīkṛtaśeṣā viniryayuḥ ।। nālabdha pitaraṃ putraḥ pitā taṃ ca na kañcana । bhrātṝṃś ca bhrātaro ḍalcarākṣasopaplavātyaye ।।
mitalokā khilakṣetrā nirbhojyā darbhanirbharā । sargārambha iva prāyas tadā kaśmīrabhūr abhūt ।। samarthān nyagrahīd ḍalco riñcanaḥ prābhavat punaḥ । viśvam andhayati dhvānte sukhabhājo abhisārikāḥ ।।
ḍalcarāhuvinirmuktaṃ rājānaṃ tuṅgimaspṛśā । arurutsat sa śṛṅgeṇa riñcanāstācalas tataḥ ।। dṛṣṭvā gaganagiryagre bhāsvantaṃ riñcanaṃ sthitam । aśaṅkyata na kai rājñaḥ pratyāsanno astasaṃstavaḥ ।।
riñcanaśyenarājasya jihīrṣor nagarāmiṣam । kulacandro rāmacandro vighnaṃ cakre pade pade ।। bhauṭṭāṃl laharakoṭṭāntaḥ paṭṭavikrayakautukāt । pratyahaṃ vañcanodyogī riñcano atha visṛṣṭavān ।।
tathaiva laharasyāntar bhoṭṭaloke praveśite । apipyad rāmacandrāsramadhu śastrāṇi riñcanaḥ ।। rāmacandrakulodyānakalpavallīṃ sa riñcanaḥ । vakṣassthale mahābāhuḥ koṭādevīm aropayat ।।
śrīriñcanabhayād rājā nagaraṃ tyaktavāṃs tataḥ । vipraśāpāgnidagdhānāṃ kutas syād udayāṅkuraḥ ।। pramaṇḍalaguhāṃ rājajambur bhīto aviśat tataḥ । pāpasya tādṛśo mṛtyus sammukhasya raṇe katham ।।
vairidhārādharaś citraṃ raṇe rājāsravarṣaṇaiḥ । daṇḍadānāṃ dvijātīnāṃ cakre netreṣv avagraham ।। pañcāhonāṃś caturmāsān varṣāṃś caikonaviṃśatim । sa rājarākṣaso rakṣāvyājāt kṣoṇīm abhakṣayat ।।
śrīriñcanasuratrāṇo bhujavātāyane mahīm । vyaśiśramad atha śrāntāṃ daussthyād dussthitiviplavaiḥ ।। pūrvadṛṣṭam ivāśeṣaṃ timirāpagame pumān । kaśmīramaṇḍalam pūrvarājasaukhyaṃ tad aikṣata ।।
dīpair iva pratisthānaṃ yair lavanyais sthiraṃ sthitam । akampyanta prabhātasya te rājño balavāyunā ।। mantrasūcyā kṛte bhede bāṇasūtre praveśini । abhūl lavanyakanthāyāś citraṃ viślathatā tadā ।।
vane kaṇṭakinīvāṅga nagno yatrākulo bhavet । tatraiva vyomni pattrīva deśe samacaran nṛpaḥ ।। tasya dākṣiṇyadakṣasya prajānāṃ hitahetunā । putre mantriṇi mitre vā duṣṭe nālakṣyata kṣamā ।।
chedaṃ yacchann atucchānāṃ vairiṇām ucchalacchriyām । ācchoṭanam agacchat sa chattraśālī kadācana ।। ṭakkabhrātā timir nāma mārge santāpakheditaḥ । gopālyāḥ kutracid grāme kṣīraṃ niṣpītavān haṭhāt ।।
rājñā vijñāpitenātha sadyo gopālayoṣitā । anuyuktas timir bhītyā vyadhāt sarvasya nihnavam ।। asatye bhāvitā gopī yadā dhairyān na sāskhalat । pānāśayaṃ timer eva sa satyaikṣī vyadārayat ।।
tasya pānāśayād dīrṇān niryāntyā kṣīradhārayā । rājñaḥ kīrtir mukhaśrīś ca gopyāḥ prāpat prasannatām ।। vāravāle nivasator asuvātāṃ kayoścana । aśve kiśorakau tulyau kasminn api vanāntare ।।
siṃhasaṅkṣayitāpatyā tayor anyatamā vane । aśvasādṛśyavātsalyād apuputrīyiṣat param ।। madīyo ayaṃ madīyo ayam ity asañjātaniścayau । vaḍavādhipatī kṣobhād rājāntikam agacchatām ।।
sa vivādaṃ tayoś śrutvā svāntikaṃ svīyamānuṣaiḥ । vaḍave ca kiśoraṃ ca rājābhyānāyayat tataḥ ।। tasmin kiśorake bālyād dūraṃ dhāvati līlayā । mātā dhātrī ca nitarām asnihyac cāpy aheṣayat ।।
sabhyeṣv anelamūkeṣu vādinoḥ kṣobhasajjayoḥ । aśve nāvānayan madhyevitastaṃ sakiśorake ।। bālāśvaṃ pātitaṃ nadyāṃ nāvo rājñā mahādhiyā । haṭhād anvapatan mātā parā param aheṣayat ।।
sandigdhavyavahārāṇām evaṃ niścayakāriṇi । tasmin rājñi jano amaṃsta kṛtaṃ yugam ivāgatam ।। śrīdevasvāminaṃ śaivīṃ dīkṣāṃ yācan narādhipaḥ । nānvagrāhi sa bhauṭṭatvāt tenāpātratvaśaṅkayā ।।
anujas tanujo bandhur mantrī sahacaras sakhā । vyālarājo nṛpasyābhūt satyaikavrataniṣṭhayā ।। jahau vyālaḥ kṛtaṃ rājñā na sa vyālakṛtaṃ punaḥ । mano hi kāyikaṃ hanti tatkṛtaṃ na vapuḥ punaḥ ।।
kalānidhau rasamaye vyāle bhūlokabhāsvataḥ । mūrchitā rucir acchaitsīd acchedyaṃ jagatāṃ tamaḥ ।। praveṣṭukāmaṃ kaśmīrān nivartayitum añjasā । ḍulcyaṃ dhanaprayogeṇa yo visṛṣṭo mahībhujā ।।
avamantrya praviṣṭe atha ḍulucye bhayato gataḥ । gāndhāradeśaṃ udyānadevo labdhāntaras tataḥ ।। śrīmān udyānadevo atha randhrapraharaṇodyataḥ । samādikṣata ṭakkādīn gāndhārastho bhayād iti ।।
jīvatām eva gantavyaṃ jāne tan nagarāntaram । yat sevyate aviśeṣajñas svāmī sammānalipsayā ।। bhuṅkte vyālaś śriyaṃ prāṇapaṇair yuṣmābhir arjitām । karau sādhayato yatnād rasanā bhogabhāginī ।।
īśvaro bhūtiliptāṅgo vyālaṃ hārīcikīrṣati । anāsthāṃ tu suvarṇeṣu yuṣmāsu vidadhāti saḥ ।। kṣīramātraikapāyitvaṃ nimittīkṛtya bhūpatiḥ । yuṣmacchauryābhiśaṅkitvāt timiṃ timim ivāvadhīt ।।
evaṃ sandeśanirbhinnāṣ ṭakkādyāś śukkalaṅkitāḥ । viṃśaprasthe kadācit te prajahrur atha bhūbhujam ।। tatkhaḍgadhārāsampātair vyālas teṣāṃ hṛdantarāt । svaiśvaryatāpam anudad rājāmūrchat tu kevalam ।।
te atha labdhajayammanyās tadvadhāpoḍhamanyavaḥ । nagarāntar yayū rājyagrahaṇārtham ahaṅkṛtāḥ ।। kṣaṇaṃ mṛta iva sthitvā bhūyoghātabhayān nṛpaḥ । dūraṃ gatān ripūn dṛṣṭvā rājye rājodatiṣṭhata ।।
ārukṣan rājadhānīṃ te yāvat tāvan narādhipam । apetamūrcham āyāntam adrākṣuḥ kṣudrabuddhayaḥ ।। tvayā kiṃ na tvayā kiṃ na hato rājety anītayaḥ । parasparavivādāt te tatkālaṃ cukṣubhur jaḍāḥ ।।
anyo'nyamanyavo anyo'nyaloṭhanād rājasadmanaḥ । kartavyaṃ maraṇaṃ rājñā vyadhus svasya svayaṃ jaḍāḥ ।। śeṣān rājātha duśśīlāñ chūlāropeṇa kevalam । uccaistām anayan mānī sarvathādhogatiṃ punaḥ ।।
sagarbhā vairikoṭṭastrī roṣavān sa vyadīdarat । asibhir bhūpatir garbhaśāliśimbīr nakhair iva ।। taddroharoṣajā pīḍā rājñas tatkulamāraṇāt । citte śāntim agāt khaḍgaghātotthā na tu mūrdhani ।।
dussvapnam iva tad dṛṣṭvā ṭakkādicaritaṃ kṣaṇāt । prabuddheva punaḥ prāpad abhayena śamaṃ mahī ।। adrohamadhyage rājā śāhamere prasannadhīḥ । sakoṭāmātṛkaṃ vṛddhyai svaputraṃ haidaraṃ dadau ।।
vardhitaḥ koṭayā devyā prāvṛṣeva mahīruhaḥ । sacchāyatvaṃ sphuratpattraś śāhamero nyaṣevata ।। parikhācchalato akīrtyā svaparājayajātayā । parito valitaṃ rājā svanāmāṅkaṃ puraṃ vyadhāt ।।
pauṣadurdinamārtāṇḍasannibho dharaṇīpatiḥ । māsāṃś ca katicid bhūyaḥ prakāśam akarod bhuvaḥ ।। hemante śaityapāruṣyadoṣeṇa dharaṇīpateḥ । marutkopena naiviḍyaṃ śiraḥpīḍāgrahīttarām ।।
sadānekottamāṅgānāṃ pīḍāharaguṇaśriyaḥ । bhūpater uttamāṅgasya pīḍā kaṣṭam avardhata ।। ekādaśyāṃ tataḥ pauṣe navanandāṅkavatsare । nirastā mṛtyuvaidyena bhūpater mṛtyuvedanā ।।
ekādaśadinair nyūnau māsau trīn vatsarān api । kṣamāṃ saṃrakṣya sa svargaṃ yayau riñcanabhūpatiḥ ।। putraṃ haidaranāmānaṃ bālyād anabhiṣiktavān । atathāvidhaśaktitvād rājyaṃ svenāpy asaṃvahan ।।
lavanyaiḥ kulanāthatvād riñcane pratighād api । avyāhatapraveśāśo matimāñ śāhamerakaḥ ।। samaṃ śrīkoṭayā devyā mūrtayeva jayaśriyā । tadodayanadevaṃ taṃ kaśmīrakṣmām alambhayat ।।
rājyalakṣmīmahādolā guṇabaddhā garīyasī । riñcanoccaiḥpadaṃ gatvā rājādhaḥpadam aśrayat ।। rājā śāhmeraputrau tau jyaṃśirāleśirau tadā । kramarājyādideśānāṃ svāmyadānād arañjayat ।।
dhīr ivāsīt tadā koṭā devī sarvādhikāriṇī । rājā deha ivātyarthaṃ tadādiṣṭaṃ samācarat ।। tejasā pihitāny āsan yāni riñcanabhāsvataḥ । lavanyajyotiṣāṃ rājapradoṣe abhūt tadodayaḥ ।।
yasyākramyata saumyasya gṛhiṇyā koṭayā gṛham । viṣayākramaṇaṃ tasya lavanyaiḥ kiṃ nu śocyate ।। lavanyadeśacaṇḍālagṛhasparśavivarjakaḥ । sa śrotriya ivānaiṣīt kālaṃ snānatapojapaiḥ ।।
āstikatvaṃ kiyat tasya varṇyate varṇadhāriṇaḥ । krimimardabhayād ghaṇṭāṃ yo abadhnād vājino gale ।। tāvad draviṇatām eva kośālaṅkaraṇaṃ dadhat । kaṇṭhabhūṣāṃ samauliṃ sa cakriṇe adita kāñcanīm ।।
atha mugdhapurasvāmidattānīkinyahaṅkṛtaḥ । kaśmīrān acalo avikṣad balād ḍalca ivāparaḥ ।। svapakṣair ākṣipaty āśā balenākramya medinīm । nācale gotrabhittvaṃ sa kartum aiṣṭa mahīvṛṣā ।।
prāpte bhīmānakaṃ tasmin sasainye dainyam āśritaḥ । bhoṭṭadeśam agāt tūrṇam urvīparivṛḍho bhayāt ।। nivartaya camūm anyāṃ kiṃ mithyā deśapīḍayā । arājakās tvayā pālyāḥ kaśmīrāḥ kulanāthavat ।।
iti śrīkoṭayāmātyaiḥ preritair lekhadhāribhiḥ । āsārasainyam acalaḥ pratyamuñcad vimohitaḥ ।। pratimuktanijāsāras sārahīno acalas sa taiḥ । mārgotsavacchalāt kañcit kālaṃ mārge vilambitaḥ ।।
tāvac chrīkoṭayā devyā tadā pālayituṃ prajāḥ । bhauṭṭaḥ kheriñcano nāma rājabhāve nyayujyata ।। pramītabhartṛkotpannamṛtāpatyeva sā tadā । adūyata nijais sarvaiś cirasyācalaśemuṣī ।।
tuṣāraliṅgapūjābhiḥ kṛtārthīkṛtya vāsarān । bhoṭṭadeśān nijaṃ deśam agacchad vītabhīr nṛpaḥ ।। udayādribhuvā pūrṇaś śaśīvātha sa koṭayā । kheriñcanatamonāśī śirasādhāri sādaram ।।
yaṃ koṭāsūta jaṭṭākhyaṃ bhikṣaṇākhyasya mantriṇaḥ । vardhanāyātmajaṃ rājā sa taṃ mṛtyum ivādita ।। śāhameras sa vīro atha paripālitaraiñcaniḥ । acakṣuṣyaḥ kṣamābhartuḥ putrapremabharād abhūt ।।
devyās tu samadṛṣṭitvāt putrayor ubhayor api । rājño dveṣyo api śāhmero na bhayena sa paspṛśe ।। acalopaplavātaṅke bhayāl lokais samāśritaḥ । śāhmeraś sa rājānaṃ na tṛṇāyāpy ajīgaṇat ।।
śāhmero haydaraśyenaṃ darśayitvā muhur muhuḥ । abhāyayattarāṃ rājapakṣiṇaṃ taṃ divāniśam ।। rakṣaṃs taṭasthān udvegarahito jalavarjitaḥ । alleśvarāmbupūras sa prajāś citram atārayat ।।
śiraśśāṭakahindākhyau samabhūṣayatām ubhau । candrārkāv iva tasyāśāṃ śūrau pautrau guṇocchritau ।। dvāraiśvaryāt sphuraddarpo rājājñālaṅghanodyataḥ । śāhmeras sa vipaddvāram abhūd bhūpatisevinām ।।
so alleśirasutāṃ dattvā lustasya tadadhīśituḥ । srīśaṅkarapuraṃ jitvā rājñaś śaṅkām avardhayat ।। vaśe telākaśūro asya bhāṅgilaiśvaryabhājanam । jyaṃśirasya sutāṃ hastekṛtya kṛtyavido abhavat ।।
bahurūpajayī lakṣmīnidhir acyutatāpadam । śamālāṃ sa nṛsiṃho atha daityaśriyam ivādunot ।। makarālayagāmbhīryaḥ karālambo jayaśriyaḥ । karāle sa karālaujāḥ karam ālambayaj janān ।।
asismarat smerayaśā dahyamānam itas tataḥ । rājñaḥ kalaśadevasya vijayeśapuraṃ tataḥ ।। sthityai prakalpya cakrasya svasya cakradharācalam । śāhmero acalakāryāṇi janasya samadarśayat ।।
kampaneśvaralakṣyasya lakṣmīsarvasvatāṃ dadat । citraṃ sa labdhavāñ śuddhaṃ sudāyam iva sadyaśāḥ ।। narendraraṅgaśailūṣaṃ koṭarājam athāgrahīt । śāhmeras tanayāratnagrahaṇonmānakena saḥ ।।
sāmnā kecit pare daṇḍād dānād anye pare bhayāt । mānyatām anayan dhanyā lavanyās tasya śāsanam ।। lavanyalokas tatputrīr mālā iva babhāra tāḥ । nājānād bhujagīr ghoraviṣāḥ prāṇaharīḥ punaḥ ।।
rājabījividheyatvān mantrād vikramataś ca vā । kaś śāhmeraharer nābhūl lavanyadvirado vaśe ।। śāhamerāmbupūreṇa kāmanollāsaśālinā । ākrāntaḥ parito rājā mṛdrāśisthadrumopamaḥ ।।
puramātrādhipatyotthalajjayeva mahīpateḥ । jīvitaṃ dūram agamac chuddhena yaśasā samam ।। śivarātritrayodaśyāṃ varṣe rājā caturdaśe । kṣamāvān sa kṣamām aujjhīc śāhmerasparśadūṣitām ।।
abdān pañcadaśa dvau ca māsau dvau vāsarāv api । kaśmīrakāśyapībhogam akārṣīt sa mahīpatiḥ ।। atha śāhmerabhītyā śrīkoṭā catvāry ahāni sā । gūḍheṅgitānayad guptiṃ bhūpālapramayādikam ।।
śāhmero matsutadvārā sāmrājyaṃ svīkarotu mā । iti jyāyāṃsam utsṛjya bālatvāc ca paraṃ sutam ।। putrasnehena vṛddhatvadoṣeṇa ca vimohitā । avaruddham anicchantī śrīkoṭā mahiṣī tataḥ ।।
strībhāvād bandhubhāvāc ca lavanyair upabṛṃhitā । asāntvayat svayaṃ bhūmiṃ vidhavāṃ svāṃ sakhīm iva ।। sā rājñī śuklapratipadvītabhītā bhavanty atha । rājānaṃ gurubhis svīyaiś carameṣṭim avāpipat ।।
pūrvopakārasmaraṇāc chāhamerādayo akhilāḥ । tāṃ prāṇamann amātyās svāṃ cāndrīm iva navāṃ kalām ।। śamayantyā rajas sarvaṃ tāpāpahatidakṣayā । tayā nidāghavṛṣṭyeva latās saṃvardhitāḥ prajāḥ ।।
śāhmerāt svodayabhraṃśaśaṅkinī bhaṭṭabhikṣaṇam । tadudrekavināśārthaṃ mānaṃ devī nināya sā ।। dustareṣu mahābhītijalapūreṣu sā tataḥ । tatprajñānāvam āruhya kāryapāraṃ paraṃ yayau ।।
antas sehe na śāhmeras taddattaṃ bhikṣaṇodayam । mānavantas sahante hi cchāyāsāmyaṃ kathañcana ।। vartate dhūmatāpādilakṣaṇaṃ jātavedasaḥ । dhīmato asya na kiñcit tu roṣaliṅgam alakṣyata ।।
chalābhinītarogeṇa śāhamereṇa dhīmatā । pratyāsannavināśatvam ātmanas samakathyata ।। tasyātha pratyavekṣārtham avatārādibhis saha । vyasarji koṭayā devyā sa śrīmān bhaṭṭabhikṣaṇaḥ ।।
svedaḥ kupitapittasya hito no veti vādibhiḥ । sampraveśān nyaṣidhyanta dvāssthais tadanuyāyinaḥ ।। tau bhikṣaṇāvatārau dvau tatsamīpam avikṣatām । sāṅkaṭyād iva tatprāṇarakṣiṇyo devatā na tu ।।
anuyuktāmayodantas sa kālena tayor nijaiḥ । gātre nyakhānayac chastrīr ādhīn svasyodakhānayat ।। sirābhiś śoṇitaṃ vāṣpaṃ dṛśāṅgais sakalair asūn । tau dvāv amuñcatāṃ sadyas taddveṣaṃ sa ca cetasā ।।
tad eva vraṇadīpārkapūrṇapātrārdhatacchiraḥ । rogamokṣocitaṃ snānaṃ sa tayoś śoṇitair vyadhāt ।। bhavannandanasaṃrakṣāparāv etāv ubhāv api । tayor anyatamaṃ dvārīkṛtyānyam aharad vidhiḥ ।।
pramītadvijaśokotthatāpaśāntyai jaḍaḥ param । paraprāṇān roṣavahnau pradīpte juhuyād iti ।। śāhmeraṃ roddhukāmāṃ tāṃ samarthām api durdhiyaḥ । koṭādevīm amātyās svā naye buddhiṃ nyavārayan ।।
kedāram iva kulyā sā pānīyena maharddhinā । lokam āpyāyayām āsa sāmrājyotpalacandrikā ।। ājñāvyatikramāj jātu kampanādhipatiṃ prati । yuyutsur akarod yātrām amitrābjaśaśiprabhā ।।
saṅkaṭāt kampaneśas tāṃ kulāyād iva pakṣiṇīm । jīvagrāhaṃ gṛhītvātha kārāpañjaram ānayat ।। mantrī kumārabhaṭṭākhyas tasyās sacivapuṃgavaḥ । tanmokṣasiddhaye akārṣīt tadāmātyaiś chalāt kalim ।।
rājñyāḥ puṃbhāvamātreṇa bhinnam ākārasannibham । kamaṇḍalukaraṃ kañcit so adhād vidyārthinaṃ śiśum ।। gatvā sa kampanādhīśaṃ dhīpraśaṃsāvimaṇḍitaḥ । sauṣṭhavaudāryasampattiśālinīṃ vācam abhyadhāt ।।
svaśiro malinīkṛtya jīvatāṃ yoṣidājñayā । puruṣatvaṃ tvayā svāmin kṛtārthīkriyate adya naḥ ।। strītvāt kātaracittāyā dānabhogotsavadviṣaḥ । rājñyā bandhuṣu sainyāntar draviṇaṃ vartate mahat ।।
gatvā tvadājñayā kārāṃ tasyās tarjanasāntvanaiḥ । dhanaṃ janas tvadīyo ayaṃ svāmisātkartum icchati ।। strītvād aśaktā dātuṃ sā samacaiṣīd dhanaṃ yataḥ । vyasṛjat kampaneśas taṃ kārām evaṃ vimohitaḥ ।।
kārāyā nirgamiṣyantīṃ devīṃ koṭām ivekṣitum । tatkālam eva sandhyāgāj jagadrañjanakovidā ।। sandhyāvandanayogyāmbuvāhinā vaṭunā saha । asau kārām avikṣac ca rājñyāś niraguś śucaḥ ।।
rājñīveṣabhṛtaṃ tatra sthāpayitvā vaṭuṃ sa tam । tadveṣadhāriṇīṃ koṭām anvādāya viniryayau ।। rakṣitāro api nājānaṃs tad yāvat tāvad eva sā । kampanādhipatiṃ cakre svacakrebhaśakṛtkarim ।।
sā brāhmaṇakumāreṇa mocitā bhaṭṭabhikṣaṇāt । ekadantahatāreḥ kiṃ nānyenebhamukhād bhavet ।। tayānapodito apy aujjhi śāhmero naiva śaṅkayā । kṛtavairās samarthena prājñā naiva hy udāsate ।।
na prāsīdan na cākupyat tasmin sā balaśālini । ghṛṇā pramādasahitā vināśaprathamāṅkuraḥ ।। devyā vāsaṃ vimuñcantyās tasyā dhanarasāśrayam । śāhmere viṣavallīva drohadhīr abhyavardhata ।।
vardhano anyatarasyābhūt pakṣo anyasya kṣayāvahaḥ । koṭāśāhmerayor asti kṣitimārutayor iva ।। jayāpīḍapuraṃ yāntyāṃ tasyāṃ kāryānurodhataḥ । śāhamero balī jātu nagaraṃ svīcakāra saḥ ।।
tasmiṃl lavanyalokena gṛhītājñe balīyasi । rājñī samavṛṇot koṭṭadvāraṃ saha jayāśayā ।। nivṛttanetracārasya capalatvaikakāraṇam । ākhur bilagato votoś śāhamerasya sābhavat ।।
niruddhe balinā koṭaguhābhre matiśālinā । nṛsiṃhenābhajat koṭā sṛgālīva muhur bhayam ।। tuṅgatvaṃ maṅgalāsaṅgam abhaṅgurataraśriyam । rājyāṅgaiś ca nijāṅgaiś ca dattai rājñī karotu me ।।
adhyaśetatarāṃ rājñī matputrāṇāṃ na kevalam । prāṇānām api caiśvaryaṃ ślāghyā sukhaparamparā ।। siṃhāsane mayā sākaṃ śriyā sākaṃ mamorasi । kṣamayā saha citte me rājñī niviśatāṃ svayam ।।
tām evamādisandeśair mugdhāṃ sammohya yatnataḥ । haste cakāra koṭakṣmāṃ koṭādevīṃ ca buddhimān ।। ekasmiñ śayane rātrim ativāhya tayā samam । sa prātar utthito jātu tīkṣṇair devīm arodhayat ।।
varṣe pañcadaśe śukladaśamyāṃ nabhasas tataḥ । tāreva nabhaso rājyād rājñī bhraṃśam alabdha sā ।। tatputrāv api tau dvau sa karaṇīyavicakṣaṇaḥ । babandha bandhusambandhikalpavṛkṣo bhaṭāgraṇīḥ ।।
svaṃ rūpaṃ cidacidbhir ebhir abhito vyañjat svayaṃ nirmitair yasyonmīlati deśakālakalanākallolitaṃ tan mahaḥ । ātmā vāstu śivo astu vāstv atha haris so apy ātmabhūr astu vā buddho vāstu jino astu vā bhagavate tasmai namaḥ karmaṇe ।। bhiyaṃ lavanyalokeṣu kīrtiṃ dikṣu mahīṃ bhuje । lakṣmīṃ vakṣasi koṭāṃ ca kārāyāṃ sa tato vyadhāt ।।
nītvāvasthāntaraṃ daussthyaśamāt kaśmīramaṇḍalam । śrīśaṃśadīna ity ākhyām anyāṃ svasya vyadhān nṛpaḥ ।। rājā satīsaraḥkṣoṇiśuktimuktāmaṇis tataḥ । arthacintāmaṇir vairiratnavajramaṇir babhau ।।
mahābale bhuje tasya kāṣṭhoddīpanaśālinaḥ । maurvīkiṇaḥ pratāpāgner adhūmayad anantaram ।। prāharan mantriṇāṃ rājā saṃśayaṃ na tu tasya te । bhinatty anyān maṇīn vajro nānyaratnāni taṃ punaḥ ।।
rājyādhikārān akhilān strībhāvād dussahān svayam । yeṣu viśvāsapātreṣu śrīkoṭā svayam arpipat ।। tejomahimneva ravis tamāṃsīva guhāntarāt । sa rājā rājato rājasthānīyān kāṣṭhavāṭagān ।
bhayāt tato api vidrāvya ślāghanīyayaśā babhau ।। yatra sandhyātapasy eva lavanyais timirair iva । arodhi rucisañcāras svāmino balaśālibhiḥ ।। kaśmīramaṇḍalaṃ caṇḍaśauryadaṇḍitavidviṣā ।
kramāgatam ivāśeṣaṃ kṣaṇāt tena vaśīkṛtam ।। hṛtveva hṛdayāt kampaṃ sampadāpi tadā sa ca । vāmetareṇa lokasya bāhunā nayanena ca ।। ciraṃ dhuraṃ parinyasya putrayos svād anūnayoḥ ।
nayocchritayaśā rājyaṃ sukhaṃ bhuṅkte sma bhūpatiḥ ।। sapañcavāsarān bhuktvā trīn abdān medinīpatiḥ । aṣṭādaśe abde rākāyām āṣāḍhyāṃ sa vyapadyata ।। atha prathamasāmantais sammatājñas sa jyaṃśiraḥ ।
satīsaraḥkṣitirakṣām akṣāmaśrīr aṭaṅkayat ।। rājyatoraṇasaṃvāhastambhābhyāṃ dharaṇīpateḥ । anujo balabuddhibhyām agamac chaṅkanīyatāṃ ।। naiva dānaṃ na cādānaṃ nigrahaṃ nāpy anugraham ।
vihāraṃ na na cāhāraṃ rājño nyūnaṃ sa hi vyadhāt ।। vidyāpraṇayavijñānaprajñātiśayaśālinaḥ । yuvarājān mahārājo vayasaivādhiko abhavat ।। prāgvad viśvāsasampattim akurvati mahībhuji ।
yuvarājo manāk cakre nikaṭasthair viraktadhīḥ ।। tadvaimanasyavṛttāntaśravaṇacchidralābhataḥ । yuvarājaṃ tato rājasthānīyāḥ prāhur añjasā ।। āgate vigrahe vyaktiṃ rājasthānīyasaṃśrayāt ।
so agād avantinagaraṃ tanmūlasthānam uddhataḥ ।। athotpalapuraṃ rājā bhaṭais saha raṇodbhaṭaiḥ । aśiśrayad idaṃ bhrātur vācikaṃ ca visṛṣṭavān ।। durjanapreraṇāt tvaṃ cen matsnehaṃ nābhyajīgaṇaḥ ।
lokāpavādajvarataḥ kathaṃ kampo na jāyate ।। anyo'nyapālanāyājñāṃ rājñas tridivagāminaḥ । pālanīyām anudhyāya pratyānaya dayāṃ mayi ।। iti sandiśya dūtaṃ ca vyasṛjat sa nareśvaraḥ ।
kampanādhipatiṃ hantuṃ vyasṛjac ca nijātmajam ।। mṛgayāṃ yuvarājo agād iti dūtaṃ nyarodhayat । bhrātṛputraṃ nihantuṃ ca śrutadroho agamac ca saḥ ।। dūtaḥ kim iti nāyātaḥ kālo hi suciraṃ gataḥ ।
iti cintākulo lakṣmabhaṭṭo rājāntikam yayau ।। ūce ca jāne sa drohaṃ lakṣayitvā tavānujaḥ । tvatputramāraṇāyāgād yad dūtasya cirāgamaḥ ।। snāti bhuṅkte svapity eva yuvarāja iti cchalāt ।
tvadudyoganiṣedhāya nūnaṃ ruddho vacoharaḥ ।। tad avantipuraṃ tasmiñ śrīdevasarasaṃ gate । sadyo nissvāmikaṃ hanmo jayo asmākaṃ tato dhruvaḥ ।। athāvantipuraṃ gatvā sattvātiśayaśālinā ।
rājñā yuddhaṃ tathākāri tadbhaṭair udbhaṭais samam ।। alleśirāya bhṛtyānāṃ vadhaṃ nūnaṃ niveditum । vitastā śavaruddhaughā pratīpam agamad yathā ।। bhrātṛputraṃ parābhūya tāvad alleśire drutam ।
vyāvṛtte raṇakhedārtaḥ prapalāyata jyaṃśiraḥ ।। dīpasyeva śikhā dhvānte yasya dhīr āpadi sphuret । sa ratnaṃ ratnajāteś ca pāṣāṇebhyaḥ kim antaram ।। samadhitsata bhedāya kañcit kālaṃ sa vairiṇam ।
amoghā dūragā buddhiś śastrāṇy apy ativartate ।। anayor naiva kartavyaḥ kalir māsadvayīm iti । rājñā samaṃ vidāṃ cakre dhīmān alleśiras tataḥ ।। pratimucya nijān yodhān avantipuram utsṛjan ।
atha kṣīrīpathenāsāv alleśo agamad ikṣikām ।। nagarīrakṣitāṃ nyasya sayyarāje svamantriṇi । kramarājyaṃ virājacchrīr jyaṃśiraś cāgamat tadā ।। dānamānau pratiśrutya sayyarājaṃ vibhindatā ।
yuvarājena nagarī svīkṛtā mantrayuktibhiḥ ।। nāmarājatayā duḥkhaṃ bhuktvā kaśmīramaṇḍale । māsadvayonau dvau varṣāv avasānam agān nṛpaḥ ।। jānann alāvadeno atha taṃ kālaṃ kalahākṣamam ।
dvāraiśvaryaṃ dadau bhrātus sadyo vighnanivṛttaye ।। salilottaraṇopāyaṃ setuṃ suyyapure vyadhāt । vipatsantaraṇopāyaṃ na punar jyaṃśiro asmarat ।। pathikānām nivāsāya tena parvatasīmani ।
kakṣyāvibhāgasahitas svanāmnā racito maṭhaḥ ।। kapaṭāpattrapāropād rājñaḥ prāptavibhīṣakaḥ । svayaṃ dvāraṃ tyajan so agād grāmaṃ jyeṣṭheśvarābhidham ।। evaṃ vikramanītibhyāṃ deśaṃ śodhayato nijam ।
śrīśiraśśāṭako rājño dvāraiśvaryam avāptavān ।। tasya rājño abhavat putro nāmnā śāhābhadenakaḥ । balabuddhikṣamāśauryamantrotsāhaguṇair yutaḥ ।। rājaputras sa vākpuṣṭāṭavīṃ līlārasād aṭan ।
yoginīcakram adrākṣīt kadācid girigahvare ।। udayaśrīs tathā candraḍāmaraś cāsya vallabhau । apaśyatāṃ na kiṃ labhyaṃ mahatām anuyānataḥ ।। acalal lāḍanādaṇḍaghaṇṭānāṃ caṇḍaṭāṅkṛtam ।
manāṃsi na punas teṣāṃ vīrāṇāṃ sāhasaspṛśām ।। ghaṭitāśātaṭasvāṭṭahāsasaṃvāhanādibhiḥ । yoginyo ḍamarudhvānair bhayād iva calair babhuḥ ।। māntardhāsiṣur evaitāḥ praṣṭuṃ draṣṭuṃ ca kāṅkṣitāḥ ।
iti te aśvād avārohan pravīrā na tu tadbhayāt ।। śanaiś śanais tato yānto maunapūrvaṃ mahāśayāḥ । yoginīnikaṭaṃ prāpur vikaṭaprakaṭaujasaḥ ।। yoginīnāyikā dūrāt parijñāya nṛpātmajam ।
sāśiṣaṃ śīdhucaṣakaṃ prāhiṇon mantritaṃ tataḥ ।। candras tad amṛtaṃ tṛptibhājā rājñāvaśeṣitam । udayaśrīmukhāpekṣī na saṃtṛptim aśeṣayat ।। bhavitavyabalād aśvapālaṃ sapadi vismaran ।
udayaśrīr aśeṣaṃ tat pītvā tṛptiṃ parām agāt ।। āścaryatṛptanetreṣu teṣu tṛpteṣu yoginī । nimittajñāvadad rājaputraṃ baddhāñjaliṃ tataḥ ।। akhaṇḍaṃ bhāvi te rājyaṃ candras tvadvibhavāṃśabhāk ।
ājīvam udayaśrīś ca maṇḍito akhaṇḍayā śriyā ।। aśvapālas tv asāv asmadanugrahavivarjitaḥ । acireṇaiva kālena nūnaṃ prāṇair viyujyate ।। bhaviṣyat sūcayitvaivaṃ yoginībhis samanvitā ।
sāntardadhe puraḥ prāṇāḥ paścāt turagapālinaḥ ।। avicāratamomagnāñ jantūn uddhartum īśvarāḥ । sambhavanti prajāpuṇyaiḥ prakāśotkarṣahetavaḥ ।। śvaśurād bhartṛbhāgaṃ yad avīrā puṃścalī vadhūḥ ।
haranty āsīt sa taṃ rājā durācāraṃ nyavārayat ।। kāṣṭhavāṭāgatān rājasthānīyān vyūhatatparān । yuktyānīya mahīpālo baddhvā rājyaṃ sukhaṃ vyadhāt ।। koṭarājasya jāmātuḥ kārāvāstavyatāṃ vyadhāt ।
bhītyā pratyaham evātha jīvanmṛtyum avārayat ।। bubhuje kṣemarājaśrīsvasthāṃ śastranakhaiś śataiḥ । vidārya khaṭikābhūmiṃ rājā saukaryabhājanam ।। jayāpīḍapure kṛtvā rājadhānīṃ mahāmatiḥ ।
śrīriñcanapure cakre rodham buddhagirābhidham ।। ekonatriṃśe varṣe atha duṣkṛtodbhavam adbhutam । durbhikṣaṃ kṣobhayām āsa lokaṃ śokākulaṃ mahat ।। māsān aṣṭau dvādaśābdāṃs trayodaśa dināni ca ।
kṣmāṃ bhuktvā triṃśavarṣe atha caitre rājā vyapadyata ।। mandarājakathākhyānāj jaḍimā vāci saṃstutaḥ । tīkṣṇapratāpaśāhābadenākhyānād vinaśyate ।। rājñi śāhābadene atha smaraṇaṃ kṣitir atyajat ।
lalitādityasampattivipattisukhaduḥkhayoḥ ।। śrīmān śāhābadeno atha prājyaṃ sāmrājyam agrahīt । yena rājanvatī bhūr dyām ahasat tadyaśomiṣāt ।। grīṣmārkaṃ dyaur ivānyartūn rājño atītya bahūn mahī ।
dhruvam āpaj jayāpīḍam etaṃ na tu sa kilviṣī ।। pūrve pare ca bhūpālā nāyakeneva bhūṣitāḥ । kṣmānāyakena tenātha muktāguṇalasacchriyā ।। sindhau vāḍavataptāmbuny api bimbitam ambaram ।
yatpratāpāgnitāpārtaṃ majjatīva divāniśam ।। tadīyo jayalakṣmībhiḥ praviṣṭābhiḥ pade pade । na pratāpānalo atṛpyat saridbhir iva sāgaraḥ ।। jayaṃ vinā gaṇayataḥ kṣaṇamātraṃ vṛthā gatam ।
vṛddhasya taruṇīvābhūd yātrā tasyātivallabhā ।। na mṛgākṣī na vā śīdhupānalīlā na candrikā । yātraiva kevalaṃ tasya bhūmibhartur mano aharat ।। na tāpo na himaṃ tasya na sandhyā na niśā tathā ।
na kṣun na vā pipāsā ca rājño yātrām avighnayat ।। na sarid dustaratarā durāroho na parvataḥ । durlaṅghyo na maruś cābhūd yātrāyāṃ māninaḥ prabhoḥ ।। ajitāṃ pūrvabhūpālaiḥ pārasīkakulākulām ।
uttarāśāṃ vijetuṃ sa prasthānaṃ prathamaṃ vyadhāt ।। jagatāṃ vijayī kāmo madhuśīdhuvadhūr iva । candralolakaśūrān sa sahāyatve avṛṇot prabhuḥ ।। sainyacetāṃsi sattvena tamasā svavirodhinaḥ ।
apūrayat sa rajasā digantān uddhatāntakaḥ ।। praviṣṭaṃ tasya govindakhānapālanaśālini । udabhāṇḍapure pūrvaṃ bāṇais tadanu sainikaiḥ ।। śailaśṛṅgaṃ nṛpānīke prāpte tasya virodhibhiḥ ।
bhayāturair avārohaś śṛṅgāt tuṅgād vyadhīyata ।। sadṛśaṃ prābhṛtaṃ dātum asamartho asya sindhupaḥ । upadhīkṛtavān kanyāratnaṃ ādāya bhūpateḥ ।। rājñas tu gauravaṃ bāhau gāndhārāṇāṃ bhuvoḍhayā ।
citraṃ tu lāghavaṃ teṣāṃ bhayabhārānuṣaṅgataḥ ।। bhaṅgas tuṅgasya śṛṅgasya khaḍgānāṃ naiva bhūbhujā । śiṅgānām api deśe asmin vihitaś śauryaśālinā ।। ākarṇya rājasiṃhasya siṃhanādamayīṃ camūm ।
madaṃ tatyāja caskhāla bibhāya gajinīpurī ।। snātaṃ raktair dviṣāṃ bhuktaṃ prāṇavātair mahītale । vratasthābhir ivāsvāpi tasyāho dhīrahetibhiḥ ।। śrotriyakṣatriyair aṣṭanagare arodi śāmyatoḥ ।
taruṇāgnipratāpāgnyor dhūmeneva bhayāturaiḥ ।। yaśasā saha sampattiṃ tasmiṃl luṇṭhayati prabhau । prāpat puruṣavīrākhyadeśākhyā rūḍhiśabdatām ।। dattavāṣpanivāpāmbhonagarāgraharastriyaḥ ।
jīvatas svasya patyuś ca piṇḍau stananibhād daduḥ ।। aśvapāleṣu gacchatsu ghoṣadhātutaṭacchalāt । udakpatitiraskārapraśastiṃ sa vyadhāt prabhuḥ ।। tato vyāvṛtya gacchan sa dakṣiṇāśāṃ svavājinām ।
mārgakhedocitaṃ tāpaṃ śatadrūvāriṇāhanat ।। ḍhillīm ulluṇṭhya tatkālam udakpatim upāgatam । mārgarodhena nṛpatir nitāntam udavejayat ।। yoginīpurapaurān yān dhāṭyānaiṣīd udakpatiḥ ।
mārgadānopakāreṇa sa tān adita bhūbhuje ।। turaṅgavastradānena sa tān sammānya bhūpatiḥ । svadeśaṃ prāhiṇot kīrtirāśīn mūrtān bahūn iva ।। suśarmapurarājena tasmāt svāśarmaśaṅkinā ।
durgāhaṅkāram utsṛjya devy eva śaraṇīkṛtā ।। tatpratāpānalaḥ pītvā kedārāśrayiṇāṃ rasam । jātānāṃ śivaliṅgānāṃ vata bhaṅgam adarśayat ।। svayaṃ natyā na tūnnatyā bhauṭṭānām asya bhūpateḥ ।
arvatāṃ parvatārohadohado vinivāritaḥ ।। dustaratvāt taṭasthasya devatābhis tanūkṛtaḥ । sindhvogho nṛpater evaṃ pūrvebhyaś śrutam adbhutam ।। evaṃ nityajayodyogāt svadeśaḥ paradeśavat ।
paradeśas tu tasyāsīt svadeśa iva bhūpateḥ ।। pratāpeneti sampādya diṅmukhe tilakaśriyam । vyadhāt praviśya kaśmīrān sa paurān ayanotsavam ।। tasya varṇayatāṃ śauryaṃ prasaṅgād atimānuṣam ।
asmākaṃ cāṭukāritvaṃ jñāsyate bhāvibhir janaiḥ ।। yātrāyātaḥ kadācit sa dūradeśe mahīpatiḥ । apsarassadṛśīṃ kāñcic chrutavān hariṇekṣaṇām ।। nijānugān vañcayitvā rājā yuktyā kayācana ।
athaikākī sa taṃ deśam aviśad bhogalālasaḥ ।। narmaṇā mohayitvā tāṃ dvitīya iva manmathaḥ । manorathān asiñcat sa tadoṣṭhāmṛtapānataḥ ।। apaśyantas tam āśaṅkya hataṃ kenāpi vairiṇā ।
atha kopabhramāveśam udbhaṭās tadbhaṭā yayuḥ ।। anviṣyadbhis tam aśvena nibaddhenāṅganād bahiḥ । samabhāvyata tai rājño vairibhir nirjayaḥ kṛtaḥ ।। śauryasvāmyanugābhyāṃ tu vidhātuṃ yuddham udbhaṭaiḥ ।
tadbhaṭais sadanaṃ ruddham abaddhakavacāntaraiḥ ।। atrasadbhiś ca tatsiṃhanādapūrṇāt tataḥ purā । kṛtāskandeṣu śūreṣu śatrubhir vipinaṃ gatam ।। athāśvāsya priyāṃ tāṃ tu śatrūn matvā samāgatān ।
svaśauryaṃ saphalīkartuṃ yoddhuṃ rājā viniryayau ।। śāhābadenam ālokya taṃ teṣām anujīvinām । cittaiḥ prītyā mukhair bhītyā nītyā mūrdhabhir ānatam ।। evaṃ sa svajayastambhayūpān raṇamakhān bahūn ।
hatavairipaśūṃś cakre svapratāpānalārciṣaḥ ।। svadeśe mantriṇos tasya koṭabhaṭṭodayaśriyoḥ । samareṣu bharas tv āsic candraḍāmaralolayoḥ ।। devaśarmānvayodanvaccandro rājñārpitaṃ muhuḥ ।
vairāgyād vibhavaṃ tyaktvā koṭaśarmā vanaṃ yayau ।। śrīvṛṣṭyā koṭabhaṭṭo arthisārthān sampoṣya yatnataḥ । vyalālayad vanavyomni sa svaṃ niyamamārutaiḥ ।। koṭaśarmā tathā dharmadrumaṃ dānāmbhasāsicat ।
nanāśāśāmayo bhūyo yathā tatphalabhoginaḥ ।। tasya darśayituṃ rājñas svabalādhikatāṃ dhruvam । kadācit tatprajā daivī vyāpad gāḍham apīḍayat ।। purīkairaviṇīsūraś śūraḥ pādapavidviṣām ।
ṣaṭtriṃśe abde jalāpūraḥ krūro vyaplavata prajāḥ ।। tadantaḥpratibimbasthe svasmin sadmāntarabhramāt । tadvīkṣārtham ivānīke toye tumbīr vyadhur gṛhāḥ ।। nagarabruḍanād asru muñcanto nirjharacchalāt ।
tasyodīpasya mahataḥ parvatās taṭatām aguḥ ।। na sa vṛkṣo na sā sīmā na sa setur na tad guham । taṭastham api yan naiva jalapūro vyanāśayat ।। nādridurgāṇy apaśyat sa jātucid vairibhītitaḥ ।
ambupūrabhayāt teṣu rājā samacarattarām ।। pīte tattejasevāmbupūre śānte mitair dinaiḥ । bhūyas tadviplavāśaṅkī so acikīrṣad girau purīm ।। nāmnā lakṣmyā mahiṣyāś ca prasiddhāṃ nagarīṃ vyadhāt ।
svaudāryānuguṇāṃ rājā nirmāṇam avilokayan ।। śārikāśailarājasya mūle puṇyajanāśritām । yām adrākṣīttarāṃ lokas sumeror alakām iva ।। vitastāsindhusambhede svanāmnā sa purīṃ vyadhāt ।
pratibimbacchalāt toye trapayā svar nimajjati ।। saudhotsedhamayīṃ rāśībhūtāṃ kīrtim ivācalām । alolaśrīḥ purīṃ lolaḍāmaras svābhidhāṃ vyadhāt ।। sudhādhautair maṭhair lakṣmīṃ phalayadbhiḥ kṛtaiḥ purī ।
kuliśacchinnakailāsaśṛṅgabhaṅgim ajījanat ।। ājanmalolatā mahyā svarasāmyāya vardhitā । nihanti cchāyayā tasyā dyumaṇisparśajaṃ sukham ।। yā lakṣmyā bhāgineyītvād bālāpāli nijāntike ।
lāsākhyā sā samākrāman nṛpateś cittadarpane ।। yaś cānurodhatantus taṃ ciraṃ lakṣmyā nibaddhavān । sa cchinno rāgavegena lāsāsaundaryajanmanā ।। balijinmūrtinā tena vasantyā vakṣasi śriyaḥ ।
prātiveśmikatāṃ nītā lāsā saubhāgyabhāginī ।। chāyā tadracitodayāpi divasaśrībhogam ātanvataḥ sūryāt sammukhatāṃ jahāti vahati śreyoharīṃ kālatām । strīṇām asti caturguṇā matir iti sthāne na hanta śrutir yad vā durvidhipaṅkam ākalayituṃ śakto na kaścid drutam ।। prākṛtasyāvatārākhyābhallasyāpi sutā satī ।
lakṣmīr lāsānurakte adhād atha roṣaṃ mahīpatau ।। roṣāt sindhupater deśaṃ sambandhitvād gatāṃ nṛpaḥ । pratyānayat trapodrekān na punas snehagauravāt ।। alābvo nyabruḍann antar aplavanta jale śilāḥ ।
lakṣmīpakṣaḥ kṣayaṃ vṛddhiṃ lāsāpakṣas tu labdhavān ।। yāvad yāvad agād dūraṃ lakṣmī rātrir iva krudhā । tāvat tāvat sa tāṃ lāsāṃ divaṃ bhāsvān ivābhajat ।। apanīya tāpakhedaṃ marukariṇī padminītoyaiḥ ।
tatpadmaśevalāmbhonirmāthe karmaṭhībhavati ।। lakṣmyā mātṛsvasus sarvamātṛkṛtyakṛto abhavat । rājapriyātha rākeva lāsā pakṣakṣayodyatā ।। satkarmapākasamayo asya na ced vikāsaśobhāṃ na kiṃ pariharet kumudākarasya ।
viśvaprabodhaharaṇapravaṇakṣaṇena kustrī niśā ca sahasaiva niśākareṇa ।। cintāsūcakaniśśvāsaklinnauṣṭhī taṃ kadācana । avocad bhoginīveti lāsākhyā bhoginī nṛpam ।। na ced vikāsayed bhāsvān padminīṃ svarucā sphuṭam ।
tasyāś chedāya śaivālavallyā iva yateta kaḥ ।। patantīṃ premabhārārdrāṃ mayi dṛṣṭiṃ tavāsahā । māṃ nihantum upāyena kurute mahiṣī tava ।। abhicāre durācāram upacārapriyaṅkaram ।
sā cārākṣī mayi dveṣād udayaśriyam airayat ।। devādeśapare tasminn abhicāravinirmitiḥ । asambhāvyeti tāṃ rājā pratyuvāca vicakṣaṇaḥ ।। nirbandhenopajalpantīṃ tad eva vacanaṃ tataḥ ।
tāṃ pratyāyayituṃ devīm udayaśriyam abravīt ।। vyayitvātiśayenāho kośo riktatvam āgataḥ । prārthayante janā rājñas sarvaṃ kalpatarūn iva ।। draviṇotpattaye tasmād upāyaḥ pratibhāty ayam ।
pratimā śrījayeśvaryā yāsti rītimayī pṛthuḥ ।। tāṃ khaṇḍayitvā vihataiṣ ṭaṅkair mannāmacihnitaiḥ । vyayanirvahaṇaṃ kīrtisthiratvaṃ copajāyate ।। sādhv etat kiṃ tu tanmūrtir laghvī kiṃ prabhaviṣyati ।
bṛhadbuddhena mudrāstu kṣudras taṃ sacivo abhyadhāt ।। puṃnāgavrajam unmumūlayiṣati prāyaḥ karākarṣaṇair uddāmaṃ vijihīrṣati pratipadaṃ kakṣyāchidāṃ kāṅkṣati । kāṃ naicchan nṛpagandhasindhurapatis tīvrāṃ na vaprakriyāṃ tīkṣṇāgrapratibhāṅkuśo asya nikaṭe mantrī niyantā punaḥ ।। mudropakaraṇaṃ sajjīkṛtyānyedyur upāgatam ।
rājñīṃ pratyāyya bhūpālo raho mantriṇam abravīt ।। yāḥ pūrvair niramīyanta yaśassukṛtalabdhaye । aṅgīkartāsi tā devapratimā bhaṅktum añjasā ।। amarapratimā vidhāya kecit paripūjyātha pare prasiddhim āptāḥ ।
paripālya yathocitaṃ tathānye vidalayyāham aho mahad durantam ।। nirmāṇāj jaladhes kṛteś ca saritāṃ kaumāraśokāvadhiḥ prakhyātas sagaro bhagīrathanṛpo gaṅgāvatārāc ca saḥ । duṣyantas sa ca viśvaviśvavijayāj jiṣṇor bhayāny āvahan rāmo hanta daśānanena vihitāt sītāpahārāt punaḥ ।। rājā śāhābhadīnākhyas suramūrtīr aloṭhayat ।
mā durvārtteyam atyugrā cakampad bhāvino janān ।। udayaśrīr nataśirā rājñīty uktavati svayam । mahīrandhram ivaikṣiṣṭa drāg adhogativāñchayā ।। sarvaṃsahā tadā kṣmābhūd anvarthā prāgvad eva yat ।
lāsānuraktam api taṃ sā rājānam asevata ।। bhāskaro dyuparīrambharasāsāditakautukaḥ । svaputraśanimukhyānāṃ grahāṇāṃ hānim icchati ।। rāgī taddoṣavādinyā tayā devyā prabodhitaḥ ।
vyavāsayat svadeśāt sa rājaputrān parān iva ।। kāryeṣv atimanuṣyeṣu sāhāyakavidhāyibhiḥ । yoginīpuranāthasya tair vyakto vikramaḥ kṛtaḥ ।। audāryād dattavṛttīn sa hindukān eva bodhitaḥ ।
mlecchān sekandaramukhān rājadrohakṛto avadhīt ।। piśunair janitāśaṅkaś śūro madanalāvikaḥ । rājā viplavasajjo api senayāsya nivāritaḥ ।। audāryaśālinā rājñā svasamaṃ vardhitas svayam ।
rājādhikaṃ vyavāhārṣīt tadā madanalāvikaḥ ।। tulyārthas samasāmarthyaś śaṅkyo ayam iti bhūpatiḥ । īrṣyālubhiḥ kusacivais tasmai param akopyata ।। śucim apy aśuciṃ matvā taṃ vītiṃ bhūmipāladhīḥ ।
khalanāśāvṛtatvena na cittaviratābhavat ।। upaplāvayituṃ vāñchaṃs taṃ muhuḥ krodhavegataḥ । rājaratnākaro arodhi tadīyaguṇavelayā ।। rājā jātatvarāṃ yātrāṃ vyasanenābhiṣeṇayan ।
nausetukautukaṃ sindhoḥ parikhāyā ivāharat ।। śūraḥ khaḍganagaryāṃ sa paryaṭan mṛgayārasāt । siṃham abhyadravad rājā siṃhasaṃhatasāhasaḥ ।। gacchaṃś cittādhikaṃ rājā vājinā vegarājinā ।
anvagāmy atibhaktena madanenaiva kevalam ।। ārūḍhaḥ pauruṣaṃ rājā so avarūḍhas turaṅgamāt । yameneva vyadhād yuddhaṃ hariṇā krauryadhāriṇā ।। ekākinaṃ ciraṃ baddhayuddham uddhatakesaraḥ ।
tam adhaḥ kṛtavān rājasiṃhaṃ siṃho atisāhasam ।। utplutya vājinas tūrṇaṃ śūro madanalāvikaḥ । nipātitanṛpaṃ siṃhaṃ kṛpāṇyā sahasāvadhīt ।। prāṇarakṣopakāreṇa prasannaḥ piśunāj janāt ।
yuktyā māraṇam etasya śaṅkamāno nareśvaraḥ ।। sa vivāhacchalād dattvā draviṇaṃ karuṇāmayaḥ । madanaṃ vyasṛjaḍ ḍhillīpater nikaṭam añjasā ।। utpannacaṇpakaṃ dīptyā kurvatīṃ vyoma jātucit ।
svapne śarkarasūhākhyo dṛṣṭavān kāñcanīṃ purīm ।। veśma veśma viśaṃs tatra śūnyaṃ paśyann ayaṃ tataḥ । rājadhānyāṃ striyaṃ kāñcid apaśyat kāntidanturām ।। apṛcchac ca tvam ekaiva hanteyati mahāpure ।
vyomnīva śaśilekhā kiṃ citraṃ tiṣṭhasi nirbhayā ।। kasyeyaṃ nagarī kasmāc chūnyā sarvatra vartate । atredaṃ patitaṃ kasya vartate ca kalevaram ।। sā taṃ jagāda gandharvarājasyāsau mahāpurī ।
sundarī patihīneva vidhuhīneva śarvarī ।। sa cāmātyais samaṃ sarvaiḥ pātuṃ kaśmīramedinīm । avatīrṇaḥ paristhāpya nijam atra kalevaram ।। śāhābadena iti yaḥ prathito asti jagattraye ।
tatkalevararakṣārtham atra tiṣṭhāmi kevalā ।। sa ca niṣpāditāśeṣakāryo māsatrayāntare । svām imāṃ nagarīm eva dhruvaṃ rakṣitum eṣyati ।। prabuddho abhyadhikāścaryaśokacintārasāntare ।
majjann avarṇayad rājñe svapnavṛttim akhaṇḍitām ।। asatye kiṃ bhayaṃ svapne satye tv aiśvaryam eva me । itthaṃ tad vimṛśan rājā na tathā paspṛśe śucā ।। madantikam upāgamyam iti bhūmipatis tataḥ ।
dūrasthitānāṃ putrāṇāṃ sadyo lekhān visṛṣṭavān ।। tato mumūrṣur bhūpālo hindukānāṃ nije pade । aprāptatanayo dhīmān abhyaṣiñcat svayaṃ tataḥ ।। taṃ bhaktaṃ neśvaro anaiṣīt sadehaṃ yat sadharmatām ।
tatra hetur dhruvaṃ tasmin saubhāgyān madanabhramaḥ ।। śauryaudāryavidhau vidhautavividhaśloke nṛlokeśvare tasminn astam upāgate guṇigaṇatrāṇoccarannaipuṇe । śakreṇonnamitaṃ śiraḥ paribhavatrāsāpasārād dhruvaṃ bhūbhārodvahanāt punar vinamitaṃ śeṣeṇa śokaspṛśā ।। pratyakṣaṃ jvalataḥ pratāpaśikhinas svīkṛtya yāṃ bhuktavān nānyān ādriyatādhikaṃ spṛhayatas tadrāgabandhāc ca yā ।
tāṃ bhūmiṃ pravihāya hāyam agamad dyāṃ śakrabhuktāṃ ciraṃ puṃsāṃ strīṣu kadāpi na prabhavati premagrahapratyayaḥ ।। jyaiṣṭhaśuklacaturdaśyāṃ tānāṅke abde mahīpatiḥ । āliṅgya nākavanitās stanaunnatyam apīphalat ।। matveva bhūjayād bhūyaḥ punaruktāpavādatām ।
śāhābhadīne nirjetuṃ dyām iva prasthite sati ।। kudbhadenanarendro atha maulāv ājñāṃ mahībhujām । citte sukhaṃ mukhe harṣaṃ stutiṃ vāci nyadhāt tataḥ ।। tasya pratāpakamalā sagarvapadavīm agāt ।
jayavyasanipūrveśavirahārteva bhūpateḥ ।। tadviyogāsahā deśadevī jayam adhāt svayam । nātitīvro na vā mandas sarvasyaiva mahīpatiḥ । cittam ādita lokasya vaiṣuvo bhānumān iva ।।
ahnāyāpahnutaṃ yuddhe taddhanuḥpratikūjitam । śocadvairivadhūvargakranditair matsarād iva ।। diṅmukhe candanālepaḥ kīrtir ambaracandrikā । dharaṇīramaṇasyāsya dviṣām āmlāpayan mukham ।।
kṣema lakṣmīṃ prajāḥ kṣoṇīpāle tanvati tanvati । bhūmāv eva sthitā nākabhogasaukhyam abhuñjata ।। loharapratyavekṣārthaṃ yān nyadhāt pūrvabhūpatiḥ । loharādhipater bhītyā te palāyya gatās tataḥ ।।
śāmyanty oṣadhayas sarvāś śaśiny astaṃ gate sati । dṛṣṭo hi sūryakāntānāṃ ravau yāti dyutikṣayaḥ ।। loharaṃ pratisandhātuṃ kudbhadenamahīpatiḥ । śauryaśālinam ādikṣat puro ḍāmaralolakam ।।
aveṣṭayat tato gatvā loharādriṃ sa sarvataḥ । prāṇā hi svāmibhaktānāṃ tṛṇāyante mahātmanām ।। asāmarthyān nijaṃ durgaṃ durgendro arpayituṃ tataḥ । brāhmaṇān vyasṛjad dūtāṇ ḍāmarādhipatiṃ prati ।।
dvijaliṅgān sa tān matvā sāraṃ draṣṭum upāgatān । nyagrahīd vigrahād ugrād dvijān avyagramānasaḥ ।। dvijadaivatam apy etaṃ śrutvā tadapakāriṇam । loharendreṇa koṭṭāśāṃ jīvāśāṃ ca visṛṣṭavān ।।
paśyanto maraṇaṃ svasya yuddhe vātha palāyane । kṣatriyāṇāṃ nijaṃ dharmam agrahīṣus tato raṇam ।। śilāsāraśilāvarṣair durdarśā durghanā iva । loharādrer avārohann ārohaṃs tu yaśāṃsi te ।।
svaṃ khaṇḍīkṛtya śailena vibhaktaṃ svāmibhaktitaḥ । pratyekaṃ śatravas teṣu śilāvarṣiṣv amaṃsata ।। viprakīrṇais sa pāṣāṇair lolo ḍāmaranāyakaḥ । antarhitas samaṃ kīrtyā bhāvi ko nāma laṅghati ।।
śatrukīrṇaśilārāśicchanno ḍāmaralolakaḥ । yavanapretasaṃskārān na vipady apy ahīyata ।। śāhābadenabhūpālo nirvāsyāpi sutān nijān । ākārayat svayaṃ lekhair nijavarṇapariṣkṛtaiḥ ।।
guṇaiś ca vayasā teṣāṃ jyeṣṭho māhendramaṇḍalam । hassano rājaputras sa prāpa tāvad anaṅkuśam ।। sa netraśuktimuktābhir muktābhir vāṣpavīcibhiḥ । śrutvā tatra pitur mṛtyuṃ nivāpāñjalim ārpayat ।।
vyāvṛtya gamanecchāyās svacchāśayam amuṃ tataḥ । nyavārayat pitṛvyasya lekhaḥ kaśmīrabhūpateḥ ।। śakrādisaukhyalobhena bhṛtyān asmān upekṣya saḥ । samaskuruta śāhābādīnabhūmipatir divam ।।
svasstrībhogaraseneva gamanāya tvarāvataḥ । tasyāsmābhir bhavatkāryam aśeṣaṃ nirapadyata ।। kṣmārakṣālakṣaṇām ājñāṃ vicakṣaṇaśiromaṇeḥ । tanmantramālitāṃ maulimūle mālāṃ vidadhmahe ।।
pravāsāgamanābhyāṃ tvaṃ svapituḥ pālitājñayā । śrīrāma iva bhūlokaṃ yaśobhis svam apūpuraḥ ।। bhūto bhāvī ca sammāno yady api svaguṇais tava । yauvarājyagrahād bhāraṃ laghūkuryās tathāpi me ।।
svadhairyaṃ sabhyasaṃyogo nānābandhusamāgamaḥ । tava rakṣādhikāraś ca daurmanasyaṃ vilumpate ।। yaśaseva pramītānāṃ paradeśanivāsinām । mahatāṃ na hi jātu syād vibhavena sukhodgamaḥ ।।
svarūpapratibimbena bhavatā svargavāsinaḥ । tadutkaṇṭhābharo asmākaṃ darśanena nivāryatām ।। putraś śāhābadenasya so ayam ity anyamaṇḍale । aṅgulīmukhanirdeśaḥ prākṛtasyeva māstu te ।।
rājñāṃ madanukampyānāṃ mukhaprekṣī bhavan bhavān । kaśmīraiśvaryam atulaṃ mā naiṣīr alpakaṃ svayam ।। vibhajya bhavati kṣoṇībhāraṃ merugirāv iva । sukhaṃ sampattim atulām anantadyutir āpnuyām ।।
kīrtiṃ suravadhūgītāṃ pātre śrīpratipādanāt । sa karṇapūrayan rājā mādṛta svargamālatīḥ ।। priyayor āvayos snehaśrutisaukhyena śītalaiḥ । niśśvāsair bhūpates svīyais syād aspṛhyaṃ ca cāmaram ।।
yena mānena mām anvagrahīt sa vasudhādhipaḥ । tvaṃ sañcarasva tenaiva mayi pālayati prajāḥ ।। trātā dyauś śakrarājabhyām āvābhyāṃ ca samaṃ mahī । śeṣaikanāthāṃ pātālalakṣmīṃ hasatu nissukhām ।।
udayaśrīmukhāmātyamatānuṣṭhānaśālinīm । mamārthanāniṣedhena lakṣmīṃ maiva vṛthā kṛthāḥ ।। ajānaṃl lolakarṇatvaṃ rājendrakariṇām atha । panthānaṃ lekhavācī sa kāśmīrāṇām agāhata ।।
pavanais sammukhāyātair jhāṅkāraravadhāribhiḥ । nyavāryateva kaśmīrapraveśād rājanandanaḥ ।। sa viśann atha kāśmīrasaraṇīm udajijvalat । amalīmasayad rājñaś śrutiṃ tu khalacodanā ।।
nakrās samudram iva kecid udetukāmā vātā latāntam iva kecana darpavṛttyā । durmatriṇo bhuvanakānanacakravālahavyāśanā narapatiṃ pravilolayanti ।। atha praviṣṭe kaśmīrān hassane rājanandane । kudbhadenamahīpālaḥ piśunair ity akathyata ।।
sarvāsām eva buddhīnām uparīśvarabuddhayaḥ । tathāpi sacivair vācyo hitāhitavinirṇayaḥ ।। purandarādilokeśatejo'ṃśāśrayaśālinām । svavaṃśyebhyo mahīndrāṇāṃ antarāyo vilokyate ।।
sparśanāśitayā khyātād bhrātṛrūpād vijihmagāt । kṛṣṇasarpād ivāśliṣṭāt kaṣṭaṃ dūre na kasyacit ।। vibhavais tarpyamāṇo ayaṃ na ca svībhavitā tava । snehena sicyamāno agniś śītalatvaṃ kim ṛcchati ।।
varaṃ hālāhalo ghoro na durātmā ca durjanaḥ । tasya pānād galaty ekaḥ parasya tv akhilaṃ kulam ।। daivād dūrataraṃ sarpaṃ prasarpadviṣadhāriṇam । vinā daivakṛtaṃ ko nu nidhau sthāpayati svayam ।।
na cintyaṃ svayam ekākī rājño me kiṃ kariṣyati । hareḥ puras sayūtho api katamo vāraṇeśvaraḥ ।। madbuddhyā vikramas tasya hanyatām iti nojjvalam । buddhimān udayaśrīs taṃ svāmibhaktyā hi rakṣati ।।
ādye darpodayaḥ pakṣe doṣodrekaḥ pare yataḥ । nānugrāhyo na cotsṛjyas tava rājendra hassanaḥ ।। na vaivamprāyatāvṛttiṃ tejasvī sa kṣamiṣyate । yasmin dahati nāmbhodhiṃ sa kṣaṇo vāḍavasya kaḥ ।।
atas tasya nirodhena nirutpiñjasukhāḥ prajāḥ । kuṇṭhayantutarāṃ pūrvabhūpālotkaṇṭhitāṃ ciram ।। praviṣṭair iti durvāpyā nirgatādbhir iva hradaḥ । vairasyam abhajad rājā khalavākyais sa hassane ।।
paśyañ śṛṇvann anubhavaṃs tasyāpy utsekavikriyām । bhrātuḥ putra iti snehān na taṃ rājā nyarodhayat ।। udayaśrīr athālakṣya viraktaṃ hassane nṛpam । lolaḍāmarabhāryāṃ taddhātrīṃ samadiśat tataḥ ।।
svāmirāgam ivārūḍho nākaṃ ḍāmaralolakaḥ । ahārayad yaśo na svaṃ kusvāmimukhavīkṣaṇaiḥ ।। asmād durmanaso rājño vibhavāśāstu dūrataḥ । vardhitasya tvayā prāṇasaṃśayo hassanasya tu ।।
ataḥ pralobhya rājetthaṃ tvayāneyo nijān gṛhān । yogyaṃ sthānāntaraṃ nāsmadvipanniryātanāvidhau ।। tasmāt tvayā nijārthānāṃ grahaṇārthaṃ mahīpatiḥ । prārthanīyo yathābhyeti tvadgṛhān eṣa lubdhadhīḥ ।।
viśvastāyāḥ kim arthair me dharmakāmārthahetubhiḥ । rājño arpayāmi tān sarvān yadi me syād anugrahaḥ ।। atas svakīrtaye pūrtasammānasphūrtaye astu me । yat tu tvaccaraṇasparśadarśitānugrahaṃ gṛham ।।
pratyāhṛtya svayaṃ svīyam oṣadher iva sadvasu । āśāḥ prakāśayatv arthapatir bhāsvān ivābhitaḥ ।। vadanyena tvayāpekṣyaṃ na tu strīdhanam ity ataḥ । rasāyā rasam ādatte lokāpyāyāya bhāskaraḥ ।।
anena vasunā rājñaḥ phalatu prārthanārthinām । saritāṃ vāri gṛhṇāno meghāṃs tarpayate ambudhiḥ ।। nidhīn ahibhir āveṣṭya gopayantī mayā mahī । upahāsyeta nāthena maddravye dṛṣṭikāriṇā ।।
tatrāgataṃ mahīpālaṃ haniṣyāmo vayaṃ balāt । badhnīmo vā tato rājaputro vṛddhim upaiṣyati ।। tatheti pratisandiśya sā puṃvad dhairyaśālinī । tadbuddhiparitoṣārtham evaṃ sandeśam ākṣipat ।।
ekākī dīrghadhīkṛd yaḥ kim udyaccheta sāhase । kadācin noccaraty eva kareṇaikena tālikā ।। sāmarṣas sāvalepatvāt kampanādhipatis tvayā । sāhāyyakārtham abhyarthyas siddhe kārye dhṛtaujasā ।।
bhavataiva vidhāryeyaṃ nirādhāratvaniṣphalā । vātāhatāśrayā drākṣāvallīvānyena bhūruhā ।। udayaśrīr iti śrutvā vācikaṃ matimān api । tathaivāyācat sāhāyyaṃ kampaneśvaralakṣmakam ।।
hassanasya jananyās sa lakṣmyā dhyāyann apakriyāḥ । tasmin pratyapakārecchus tad rājñe vinyavedayat ।। mantribhir vivṛtas so atha guṇavatsalamatsaraiḥ । abodhy udayabhadrasya durnayaṃ taṃ narādhipaḥ ।।
mantriṇaṃ stanyam āpyāya svakīyam abhayāya tam । rājñī rājño asya suḍākhyā putrīyāṃ cakruṣī svayam ।। sa pūrvasvāmisammānavyṛṇamārgopalabdhaye । hassanābhyudayāṅgāni prāṇān api tv ajīgaṇat ।।
atha daivād gate tasmin mantre bhedaṃ mahīpateḥ । udayaśrīs tato bhītaḥ palāyayata hassanam ।। ātmano vadhabandhe vā mocayann aparāñ janān । rasendra iva loke asmiñ ślāghanīyatvam aśnute ।।
karmaṇy abhīkṣṇatīkṣṇe api tathā lakṣitam udyatam । kṣamāśīlaḥ kṣamāpālo nātakṣṇod udayaśriyam ।। guṇais saṃvṛtya randhrāṇi śucitāṃ śīlayan bahiḥ । bisavat kālam anayat paṅkavatsu jaleṣu ca ।।
buddhelasvāminaḥ kanyāratnaṃ svīkṛtya hassanaḥ । aviśal loharaṃ tāvan niragāc ca diśāṃ bhayam ।। kaśmīrāmbarabaddhasya ghanasyevodayaśriyaḥ । dhīvṛṣṭyā puṣṭim abhyāyāt kedāra iva hassanaḥ ।।
yuktyā mantrān ghnatāthāntar ādhinevodayaśriyā । vyādhineva bahir bhūpo hassanenābhyabhūyata ।। tāvad vamati yas toyaṃ dūrāt spṛṣṭo himāṃśunā । kiṃsvin naiva tadāśliṣṭaś śaśigrāvā sraved iti ।।
udayaśrīr gantukāmo rājaputrāntikaṃ tataḥ । udayaśrīś śrutadroho rājñā kārāṃ niveśitaḥ ।। maḍavāsaraṇiṃ vakrāṃ siddhihetuṃ vidan rahaḥ । śvaśuraṃ varṇitasvīyarahasyaṃ maḍavāpatim ।।
gaṅgarājam athāyācat tanmārgeṇa vinirgamam । ante naśyati dhīḥ puṃsas sahasrāṃśor iva dyutiḥ ।। na yady udbhedayet kandakoṭiṃ śṛṅgāṭam unnatām । kas tasyāntarnimagnasya jñātuṃ śakto bhavet sthitim ।।
svanāśaśaṅkayā gaṅgarāje taddrohavarṇini । iddhatejā nṛpaḥ kruddho ruṇaddhi smodayaśriyam ।। parīkṣitum ivodyuktair guros tasya ca śemuṣīm । surair ivārthito rājā krodhād vyāpādayat sa tam ।।
mathnan padmaṃ gajo bhañjan maruc candanapādapam । nighnan puruṣaratnaṃ ca rājā nindyo jagattraye ।। yaśaḥ puruṣapuṣpāṇāṃ bhuvanodyānavartinām । saurabhātiśayaṃ ślāghyaṃ vicinoti manoharam ।।
vinaṣṭahastapādo andho yathāticakitāśayaḥ । udayaśrīkṣaye rājaputro abhūd dhassanas tathā ।। pakṣiśāva iva krūrakarakābhagnapakṣatiḥ । paryantavṛttibhiḥ krūrair hassano atha nyarudhyata ।।
prasādaprīṇitaiḥ prāyaḥ khaśarājair durātmabhiḥ । rājaputro hassanas sa hantuṃ pratyarpitaḥ prabhoḥ ।। utpiñje galite śatruvarge apy āśācyute sati । matis satejā lokānām ālokaśriyam āyayau ।।
vitastāyāṃ svanāmāṅkā purī tenātha nirmitā । ucchritaiḥ kanakacchattrair dyām uddhasati yā śriyā ।। pratyabdaṃ janam ālakṣya durbhikṣakṣayitāyuṣam । māsi bhādrapade akārṣīt sa sattraṃ bhūridakṣiṇam ।।
sādhusūktisudhāsnānāt karṇābhyarṇatale kacaiḥ । dhruvaṃ dhavalim āpede vārdhake cāsya bhūpateḥ ।। bhūṣaṇaṃ nijavaṃśasya pūṣaṇaṃ dharaṇer asau । śatruśrīdūṣaṇaṃ putraratnaṃ na ca sa labdhavān ।।
āyur vāyucaladvīcicañcalaṃ kalayann atha । sarvāgrahāranirmāṇam akarot putralipsayā ।। yogino brahmanāthasya kaśmīrān āgatasya saḥ । prasādena mahīpālas santatiṃ prāptavāṃś cirāt ।।
mayā vairivarān nītvā kārāgārakuṭumbitām । nivāritaṃ vilolatvaṃ naisargikam api śriyaḥ ।। yathāparādhaṃ daṇḍena haratā dharmaviplavam । prajā apakṣapātena svaprajā iva pālitāḥ ।।
nītāś cirāya nirmathya vipaścijjanavāridhim । kiyanto api mayā svīyāṃ maitrīṃ śāstramaṇiprabhāḥ ।। iti me kṛtakṛtyasya śokaśaṅkur ayaṃ param । prājyasāmrājyabhārasya voḍhā nāsti kulāṅkuraḥ ।।
iti śrutvā vacas tasya vaṃśacchedatamomuṣam । darśayan daśanajyotsnāṃ yogī taṃ pratyabhāṣata ।। mā viṣādaṃ kṛthā rājan putrānutpattihetukam । na hi kiñcit kadācit syād durāpaṃ puṇyaśālinām ।।
putrotpattinimittaṃ me yogino apy ānuṣaṅgikam । kiñcit sañcitam asty eva tat tavāstūpakārakṛt ।। guṇais samam imaṃ me ca kaśmīrāgamanodyamam । phalayatv eva mahiṣī bhuñjānā gulikām imām ।।
kulatantau samutpanne trilokābhayalagnake । narottamo jagattrāṇacintātānavam aśnutām ।। ity ūcuṣo atha yogīndrād ādāya gulikāṃ nṛpaḥ । abhojayat sa mahiṣīṃ caruṃ daśaratho yathā ।
devīm abhojayan mūrtāṃ prasādapadavīm iva ।। anvayābharaṇaṃ devī pitur ānandapāraṇam । tamoharaṇam aryandhaṅkaraṇaṃ suṣuve sutam ।। śṛṅgāramaṅgalāvāsam avalokya vapuś śiśoḥ ।
śṛṅgāra iti nāmāsya vyadhād bhūlokavāsavaḥ ।। harṣād ādiśati kṣmāpe bandhamuktiṃ tadutsave । anvabhāvi tadā citraṃ bandho nausetubhiḥ param ।। yo mātulasuto devyā bhāṇḍāgārika uddakaḥ ।
tatpriyāṃ sevatāṃ rājā ninye dhātrīṣu mukhyatām ।। atha dvitīyaputraṃ sā devī haibatasañjñitam । asūta kāntisantānatarjyamānasudhākaram ।। na kasya vastuno alakṣi subhikṣaśrīḥ pade pade ।
tasmin rakṣitari kṣoṇīm anyatrāribhayāj janaiḥ ।। dhanur vināmitaṃ tena paśyanto naiva kutracit । praṇatiṃ vairiṇas tasya kasmād apy adhyagīṣata ।। daivī nītir abhūt tasmin pṛthvīṃ pālayati prabhau ।
utpiñjakhañjatākhyānaṃ pratyutāsya tiraskriyā ।। candrasyeva kalaṅko abhūd ayaṃ doṣo mahībhujaḥ । kulāgatāṃ mahīṃ yat sa vāstavyānām apāharat ।। akalaṅkas sa rājendur vikasatkumudākaraḥ ।
nāgrāmanāmni dhāmny āpat paradhāmavilīnatām ।। cirabhuktāṃ bhuvaṃ matvā so aspṛśyāṃ bhāvikilviṣaiḥ । jagāma tridivaṃ rājā dhruvaṃ bhoktuṃ surastriyaḥ ।। bhādre kṛṣṇadvitīyāyāṃ pañcaṣaṣṭhe sa vatsare ।
astaṃ jagāma rājenduḥ kudbhadenamahīpatiḥ ।। rājñī śokāturā rājaputrau bālāv iti prajāḥ । abhūvaṃś cakitās sarvā vināthavad athādhikam ।। devyā vāṣpajale śokavarṣajāte pṛthau sati ।
parasparam amātyānāṃ mātsye nyāye abhavad ruciḥ ।। alaṃ śokaniveśena dhairyam atrocitaṃ yataḥ । rundhate malinātmānaḥ kṣmām aśūrām arājakām ।। iti prabodhya subhaṭāṃ devīm uddakasāhakau ।
jyeṣṭhaṃ sekandaraṃ putraṃ mahārājye abhyaṣiñcatām ।। rājñyā matenoddako atha sāhaputraṃ muhammadam । svajāmātaram apy eṣa sajānim adahac chalāt ।। sūkṣmān atti timir mahān svakulajān andhād ajānan vadhaṃ svām ambām api makṣikā vata madhugrāhād bhaviṣyadvadhā ।
lakṣmīlobhabhareṇa mohitadhiyaḥ kalpān analpān sthitiṃ jānanto api jaḍā na kiṃ kucaritaṃ kurvanti hā hanta hā ।। śobhānāmamahādevyās so adhivinnāṃ mahīṃ vyadhāt । pratāpahema rājā tu nādhivedanikāṃ dadau ।। śrīśobhāyā mahādevyāś ślāghyā lakṣmīr abhūttarām ।
kṣmāṃ hemaliṅgair dyāṃ puṇyaliṅgair yā svair amaṇḍayat ।। etadbandhughnam eṣo api māṃ haniṣyati niścitam । ity uddako rājaputraṃ viṣeṇātha vyapādayat ।। nijayaiva kṛpāṇyāhaṃ svaṃ chindyāṃ kaṇṭham etayā ।
yady ahaṃ tvāṃ nirundhyāṃ vā hanyāṃ vety atha saṃvidā ।। viśvāsya sāhakaṃ vīram uddako atha vyapādayat । āsannavinipātānāṃ drohā dūtā hi durdhiyām ।। yathā bhrātus tathā svasya vadhaṃ sambhāvayan nṛpaḥ ।
prauḍhībhūtas tato vṛddhiṃ svaṃ pakṣaṃ kiñcid ānayat ।। bhauṭṭāñ jitvāgato dṛpto asahamāno anyavaibhavam । śrīśobhābhrātaraṃ khuñjyārājam uddo avadhīt tataḥ ।। ādiśan sevakaṃ svaṃ sa dvārotpiñjāya nimmakam ।
rājño api praṇayaṃ tyaktvā holaḍām agaman madāt ।। tac chrutvā laddarājādyā bhūpater anuyāyinaḥ । yoddhuṃ baddhodyamāḥ padmapuradhanvani dhanvinaḥ ।। pratyāsannavināśānāṃ prāyo matimatām api ।
piśācādibhramo nūnaṃ svacchāyāsv api jāyate ।। uddasainyair yato yoddhuṃ vallāmaṭham upāgataiḥ । pārevitastaṃ mahiṣīṣv aśvabhrāntyā palāyyata ।। āvitastāpuraṃ rātrau tam anudrutya bhūpatiḥ ।
vyāvartatātha taṃ baddhvā nagarotpiñjaśaṅkayā ।। manoviśālaṃ gaganaṃ paṭahais tarjayann iva । sa prāviśat puraṃ rājā harṣaś ca hṛdayaṃ viśām ।। taṃ vadhyam api kārāyāṃ kāruṇyāt tu nṛpo akṣipat ।
uddakas tu sa viśvastadrohapāpamalīmasaḥ ।। śaṅkamāno vadhaṃ bhūpāt karuṇākomalād api । nijayaiva kṛpāṇyātha svagalacchedam ācarat ।। madajvaro adbhutaḥ pālapaśūnām evam apy abhūt ।
āśrayan stabdhatāṃ yena tacchirāṃsi tadā ciram ।। kadācit saha taiḥ pālakuñjair madaghūrṇitaiḥ । palaṅgam āviśad rājasiṃhas sannakharadyutiḥ ।। tatra pālottamāṅgāni vapuścakrān mahīpatiḥ ।
śarāvān iva sūtreṇa kumbhakāro asinācchinat ।। pattrirāja iva vyālān sṛgālān iva kesarī । pālān dharaṇipālas sa kālāntikam athānayat ।। rājyaṃ śauryaṃ vayas tejo nirniyantraṇatā tathā ।
tadā tathābhavad rājñaḥ pañcāgnitapasaḥ phalam ।। hanta rājñāṃ tataṃ darpatimiraṃ khaṇḍayan nṛpaḥ । yātrām asūtrayac citraṃ gotrabhidbhayadāṃ tataḥ ।। rūḍhaṃ tatsevakakṣatracchattraśeṣaphaṇāśataiḥ ।
sa vyadhād ambarārohi rajo bhūmaṇḍalāntaram ।। viśvaṃ rañjayatā tasya pratāpena prathīyasā । rājastrīnakhalakṣmaśrīḥ pāṇḍimānam avāpitā ।। tadaiva dīnābharaṇām apālakatayā yutām ।
mleccharājo vyadhāḍ ḍhillīṃ vidhavām iva luṇṭhayan ।। tataḥ pratyāvrajan mleccharājaḥ kaśmīrabhūpateḥ । śaṅkamāno gajendrau dvāv upāyanam acīkarat ।। hastidvayagaladdānarājivyājāt svayaṃ vyadhāt ।
deśasīmāvibhāgaṃ sa kaśmīrādhipateḥ kila ।। hastidvaye samārūḍhe himādriśikharaśriyi । vindhyavṛddhibhramād vindhyaniyantā kopam āgamat ।। mārge kopam agātāṃ tau vitastātaraṇakṣaṇe ।
pratibimbaṃ nijaṃ dṛṣṭvā pratihastibhramaṃ gatau ।। didṛkṣayaiva kariṇo rājadhānyāṃ mahīpateḥ । noccaṃ śiro abhavat tasya tattṛptyā timirād api ।। rājastrīstanasaundaryacauryakārikaṭotkaṭau ।
tau gajau bhūmipālena vārīkārāṃ praveśitau ।। vadanyena narendreṇa suvarṇaparipūritāḥ । naivārthinaḥ paraṃ deśo nijo api pravyadhīyata ।। yathākāmārpaṇaprītayācakastutilajjayā ।
vinaman saṅkucan hastas tasya dānakṣaṇe abhavat ।। dānaṃ varṇayituṃ tasya śakyate naiva kenacit । pāṇirūpam adhaḥ padmaṃ yatropari jalaṃ sadā ।। sadā dānāmbusekād yan na prārohad yavaḥ kare ।
khaḍgatsaruvimardānāṃ manye tatra nimittatām ।। avācyā saubhagaślāghā śrīsekandarabhūpateḥ । tyaktāpi yaṃ svayaṃ lakṣmīr bhūyo bhūyas samāśritā ।। dānodyamaparād rājñas sphuranmukharucaḥ puraḥ ।
kamalā dānabhītyeva padmād api palāyata ।। ājīvam eva tiṣṭhantī nindyā śrīs tasya tūttamā । sānyajanmasv api prattā yad vāgdevīva bhāvinī ।। prajāpāpavipākena tato yavanadarśane ।
bālasyeva mṛdi kṣoṇipate rucir avardhata ।। aneke yavanā dānaprasiddhaṃ tam athāśrayan । vihāyāparabhūpālān puṣpāṇīvālayo dvipam ।। dīptendur iva ṛkṣāṇāṃ teṣāṃ bālo api vidyayā ।
yavanānām abhūj jyeṣṭho merasaidamuhammadaḥ ।। anamad bhṛtyavac chikṣāṃ śiṣyavan nityam agrahīt । dāsavac ca puro nītyā rājā tatra nyavikṣata ।। marudbhir iva vṛkṣāṇāṃ śālīnāṃ śalabhair iva ।
kaśmīradeśācārāṇāṃ dhvaṃso atha yavanaiḥ kṛtaḥ ।। svāmino dānamānābhyāṃ vaiśadyaguṇavattayā । kaśmīrān aviśan mlecchās sukṣetraṃ śalabhā iva ।। vidvān abhyāsabodhābhyāṃ vidyām iva viśāmpatiḥ ।
sa lakṣmīṃ tyāgabhogābhyām aśobhayad avīvṛdhat ।। udabhāṇḍapurādhīśaṃ dṛpto jātu jayan nṛpaḥ । śrīmerāṃ tatsutāṃ prāpa mūrtām iva jayaśriyam ।। avātarac chāhikule nūnaṃ sā kāpi devatā ।
yojayiṣyati tatputraḥ kaśmīrān mlecchanāśitān ।। śrījainollābhadīnākhyo mūrto dharmaḥ kalāv api । rājāpi yogirājo ayaṃ rājacūḍāmaṇeḥ priyaḥ ।। yavanā guravo bhṛtyās sevakā vallabhās tataḥ ।
bāndhavāś cābhavaṃs tasya kākāḥ pikaśiśor iva ।। kenāpi rasasiddhena dattastokaraso nṛpam । rasasiddhiṃ vadan dhūrto mahādevābhidho abhyadhāt ।। sahasravedhitā tena rasenaiva na sādhitā ।
vismayena rasenāpi kāñcanaśriyam ṛcchatā ।। sadā rājñi mahībhārodvahanād anurodhavān । adān merur mahādevarūpeṇa draviṇaṃ bahu ।। rasasiddhaprasādo atha mahādevasya hīnatām ।
agaman na tu kaśmīranivāsaviṣaye manāk ।। rasasiddhibhramārthaṃ sa kṛtvā dṛgbandham auṣadhaiḥ । hemeva mūṣikāmadhye ciram āsīt kiran kila ।। vijñānajñāpito rājñā tacchadma svayam ekadā ।
akīrtiśravaṇād bhīto mahādevo ajahād asūn ।। dhik taṃ vāridam ambu yo jalanidher āpyāśuciśrīr bhavan mitraṃ sāśam upadravaty atha parikṣīṇas skhalaty adriṣu । padmas stutyatamaś ca yo vikasane sārai rasair aurasaiḥ samprīya bhramarān rasavyudasane prāṇān nijān muñcati ।। śeṣaṃ viṣabhayeneva kāṭhinyeneva parvatān ।
madeneva dvipāṃs tyaktvā sukhaṃ bhūs tadbhuje avasat ।। citraṃ ca nālabhaṭṭena guṇinā mitrabandhunā । kulapadmenāpi rājavāllabhyād uccanālatā ।। laddarājo agadaṅkāraśaṅkaro bhaṭṭasūhakaḥ ।
mantriṇaś cāntaraṅgāś ca sarvadaivābhavan prabhoḥ ।। abhiṣeṇayatas tasya kanyāratnauṣadhārpaṇāt । madrendro billadevo atha jātu yātrām apīphalat ।। aucityāt sādhuvādeṣu prasaktena prabhoḥ puraḥ ।
sakhyaṃ śaṅkaravaidyena niravadyaṃ ca baddhavān ।। dhṛtāmarṣas sūhabhaṭṭaś śaṅkaraprītivatsare । apakārān madrarāje cintayann āsta santatam ।। udīcīnāyako dhāṭyā yaṃ paurais saha nītavān ।
śikhakukkurarājasya putraṃ malekajasratam ।। mṛte athodakpatau jāte atyutpiñje muktatāṃ bhajan । sa madranāyakadveṣāt sūhabhaṭṭārthanābalāt ।। madrāsannakṣites svāmyaṃ kaśmīrendreṇa lambhitaḥ ।
sacetanaṃ jayastambham iva taṃ tatra ropayan । vyāvartatārilokārtikartā sa kṣmāvikartanaḥ ।। merakhānaś śāhikhānaḥ khāno mahmada ity api । yais sañjñā abhyabhūṣanta gaṅgaughair viṣṭapā iva ।।
pratyakṣā iva dharmārthakāmāḥ kāmamanoramāḥ । meradevyās trayaḥ putrā rājñas tasyodapatsata ।। kṛtrimatvān nirastānāṃ śobhādevyātmajanmanām । putraṃ pirujanāmānaṃ na nirāsthat purān nṛpaḥ ।।
alakāsadṛśīṃ rājā mānasapratibimbitām । purīṃ puṇyajanākīrṇāṃ pradyumnādritaṭe vyadhāt ।। pūrṇānandā jayāriktā bhadrā vismayadāyinī । śrīs tasyātithisampattyai bhūbhujo abhūd divāniśam ।।
rājāvanāśrayatvena prasiddhas sa sadāyatiḥ । lakṣmīm acumbitām anyair vatācumbad dviṣāṃ balāt ।। yavanā nityataddattavittasampattiśālinaḥ । āhāravyavahārādau jitavanto mahīpatim ।।
ayatnaprāptavittānāṃ yavanānāṃ mahīpateḥ । varāṭake ca koṭau ca dṛṣṭir āsīt samā tadā ।। kaśmīramaṇḍale mlecchadurācārātidūṣite । mahimā brāhmaṇair mantrair devaiś ca svas samujjhitaḥ ।।
prabhāvatejo yair devais satataṃ prakaṭīkṛtam । khadyotair iva tair eva deśadoṣād vinihnutam ।। pratyāhṛte tatas tejoviśeṣe tridaśair abhūt । pratimānāṃ śilābhāvo mantrāṇāṃ varṇamātratā ।।
kalisparśabhayāt tyaktukāmais svapratimā dhruvam । taddhvaṃse tridaśair mlecchā dhiyam āviśya coditāḥ ।। rājāntaraṅgo yavanamatabhaktaḥ pratāritaḥ । yavanais sūhabhaṭṭo atha pratimānāṃ nirākṛtau ।।
puṇyakṣayena kartṝṇāṃ kalidoṣeṇa cojjhitāḥ । gīrvāṇaiḥ pratimās sarvā nirmokā bhujagair iva ।। rakte rāgaṃ śucau śauklyaṃ maline malināṃ sthitim । saṅkrānte sati gāhante sphaṭikānīva bhūbhujaḥ ।।
svayaṃ brāhmakriyādveṣī mlecchaiś ca pratibodhitaḥ । sūhabhaṭṭaḥ prabhuṃ jātu devabhaṅgārtham airayat ।। pāṣāṇān devasānnidhyabhrameṇaiṣa jano naman । tvatpraṇāmaviśuddhaṃ svaśiro dūṣayati dhruvam ।।
māyayā kavalakṣobhasaṃsargāndhaṃbhaviṣṇuṣu । śraddadhīta ca devatvam īśvarād itareṣu kaḥ ।। mukhāni kamalānīva rajjavo bhujagā iva । śuktayo rajatānīva sthāṇavaḥ puruṣā iva ।।
māyendrajālasandarbhaprabhavādinayoditāḥ । ye ca kecij jaḍair devā bhrāntiśaktyā prakalpitāḥ ।। sannidhāpayituṃ tān kaḥ pratimāsu kṣamo bhavet । grahītuṃ mārutaṃ muṣṭau sauṣṭhavaṃ kasya dṛśyate ।।
te ca sannihitāḥ kiṃ vā kuryuḥ karma niyantritāḥ । śilpibhiḥ kalpyamānāsu svatulyāvayavāsv api ।। kalikāle sphuraty adya tiṣṭheraṃs te janā hi kim । tejastimirayor nāsti sādhāraṇapadasthitiḥ ।।
tenetyādikutarkoktyā duramātyena pāpinā । nirasto devatābhāvaḥ pratimābhyo mahīpateḥ ।। surāsurāṇāṃ samare sajjānāṃ satataṃ tadā । asurair vijitaṃ nūnam anyathā katham apy ayuḥ ।।
vidhvastāḥ pratimās sarvā gīrvāṇānāṃ śilā iva । na vighno bhañjakānāṃ ca prāgvad dṛṣṭaḥ kadācana ।। vihāya rājakāryāṇi prajābhāgyaviparyayāt । devānāṃ pratimābhaṅge rājārajyad aharniśam ।।
pāpināṃ pāpamūlo abhūd bhūbhṛtām anayadrumaḥ । harṣadevaturuṣko abhūd yasya prāg aṅkurāyitaḥ ।। pattrāyito lavanyānām utpiñjo dāruṇo abhavat । ḍalaco mleccharājo abhūd yasya puṣpāyitas tathā ।।
devānāṃ mūrtibhaṅgecchā yasyāsīt tasya bhūbhujaḥ । mlecchapreraṇayā nityaṃ viplavas sa phalāyitaḥ ।। mārtāṇḍavijayeśānacakrabhṛttripureśvarāḥ । bhagnā yenāsya ko vighnaś śeṣabhaṅgena kathyate ।।
sureśvarīvarāhādipratimābhaṅgakarmaṇi । akampata bhiyevorvī nāsya sarvaṅkaṣā tu dhīḥ ।। na puraṃ pattanaṃ nāpi na grāmo na ca tad vanam । yatra sūhaturuṣkeṇa surāgāram aśeṣyata ।।
taddarśanabhayeneva tirobhūtas svayambhuvaḥ । tadā hutāśo nāśoci nikaṭasthair drumaiḥ param ।। bhītyevāpaḥ prakāśya svās trisandhyaṃ tatra majjataḥ । sandhyādevī paraṃ vandhyā tasyāgād anukampyatām ।।
kathāśeṣīkṛte sarvagīrvāṇapratimāgaṇe । vyādhimukta ivānandaṃ sūhabhaṭṭo abhajat tataḥ ।। sindhūdabhāṇḍapurayos svāminau śrīsekandaraḥ । śrīśobhākanyayoḥ pāṇigraheṇānvagrahīd atha ।।
pratyamuñcat svadeśotkaṃ merasaidamahammadam । rājā sahacarīkṛtya śobhāputraṃ sa pirvajam ।। darśitair mausulaiś śāstrair jātidveṣamayair iva । aśrāvi tena tad rājā kim asādhyaṃ durātmanā ।।
apathyāśīva bālas sa sāmantasahitas tataḥ । janānāṃ jātividhvaṃse sūhabhaṭṭaḥ kṛtodyamaḥ ।। jātidhvaṃse mariṣyāmo dvijeṣv iti vadatsv atha । jātirakṣānimittaṃ sa tān durdaṇḍam ajigrahat ।।
prasādaprāptilobhena bhūpater upajīviṣu । brāhmaṇatvādhikāṃ jātiṃ tyajatsv apy avilambitam ।। śrīsiṃhabhaṭṭakastūṭau vaṇijau ślāghyatāṃ gatau । śrīnirmalācāryavaryas trijagacchlāghyatāṃ gataḥ ।।
tyaktvā jātigrahaṃ yat tāv anyadarśanasevinau । śuṣkaṃ turuṣkadaṇḍaṃ ca vinyavārayatāṃ tataḥ ।। nirmalācāryavaryas sa sarvasvaṃ tṛṇavat kṣaṇāt । tyajan rājaprasādena na jātiṃ svām adūṣayat ।।
paśyatāṃ sarvalokānāṃ brahmadaṇḍo apatad divaḥ ।। kṛtavraṇas sa tenāṅge visarpiklinnavigrahaḥ । kīryamāṇakrimikulaḥ krakacaiś cāritair abhūt ।। anubhāvya vyathāṃ bhāvinirayakleśavarṇikām ।
gaṇarātreṇa taṃ prāṇāḥ kāṅkṣitāpagamā jahuḥ । brahmadaṇḍakṛtaṃ daṇḍaṃ bhuktvā daṇḍadharādhipaḥ ।। daṇḍākrāntas sa rājātha merakhānaṃ nije pade । abhiṣicyāliśāhākhyāṃ kṛtvāsyāgād yamālayam ।।
svāmī bhṛtyāparādhena daṇḍanīya iti sthiteḥ । sūhabhaṭṭāparādhena kālo bhūpe akarot krudham ।। jyāyāṃsam abhiṣicyātha putraṃ sikandaro nṛpaḥ । nandāṣṭābde tato jyaiṣṭhakṛṣṇāṣṭamyāṃ vyapadyata ।।
rūpaṃ niṣphalam arcitaṃ kim api tan mandān amandāgrahān bhaktān yas samanugrahītum atulasvācchandyavandyakriyaḥ । gaurīrūpakarīṃ vapussahacarīṃ svāṃ śaktim avyaktayad bhuktiṃ muktipurassarīṃ diśatu vo devas svayambhūr ayam ।। viśrāmyatutarāṃ śāhikhānavṛttāntasānuni । madvāk śrāntānyarājākhyāśailakoṭiśikhāṭanaiḥ ।।
tadguṇaugharasaślāghyāṃ pibantv api giraṃ mama । sugandhighanasāreṇa kūpāmbho api manoramam ।। āliśāhas sa vasudhāsudhāṃśur jagatas tamaḥ । pradoṣārabdham acchaitsīd bhāsvato aste pitus tataḥ ।।
adarpakacitaṃ bālaṃ prauḍhā lakṣmīr muhur muhuḥ । kulajāliṅgad aṅgais taṃ rājānaṃ natiśālibhiḥ ।। tasya bālyaṃ manohāri viśeṣād rājyarājitam । kāntiṃ kalayate kāntaḥ pūrṇenduś śaradi sphuran ।।
pūrvorvareśavad bālam api taṃ bhūbhujo anaman । ahidaṣṭo hi dāmāpi kramituṃ na pragalbhate ।। nijabuddhibalād daivahitatvenopasaṃhitāt । sūhabhaṭṭena mukhyatvaṃ sacivānām avāpyata ।।
viśvāsanyastaśastraṃ sa laddamārgapatiṃ balāt । baddhavān saha tatputrair varjayitvā muhammadam ।। muhammado mārgapater bandhaṃ śrutvaiva śauryavān । bhāṅgilācalamārgeṇa mārgābhijñaḥ palāyitaḥ ।।
mārutasyeva vīrasyeva gatiḥ kvāpi na hanyate । śrutvā tadgamanaṃ dūtān mantranirbhedaśaṅkitaḥ । laddamārgapatiṃ roddhuṃ sahasā samacintayat ।। rujas saṃvīkṣaṇavyājān mārgeśasya śayāptaye ।
viśvāsanāya ca prāsyad bhaṭṭotsaṃ tasya sadmani ।। cikitsakauṣadhāhārī mārgeśatiminādṛtaḥ । nābodhi piṇḍīnirgūḍhabaḍiśaṃ punar utsavaḥ ।। tāvan mārgapates saudhaṃ siṃhanādodbhaṭair bhaṭaiḥ ।
javād rodhitavān mantrī dāśo nīḍaṃ tṛṇair iva ।। tīkṣṇair api dayāviṣṭair iṣṭair iva sa vihvalaiḥ । kathañcid doṣarahito mārgeśas samarudhyata ।। nirudhyamānaṃ niśśaṅkam agadaṅkāraśaṅkaram ।
aprayuktātitīkṣṇāpi śastrī dhīś ca vyaḍambayat ।। apaśyan darpataḥ kiñcit siṃho viśatu vāgurām । citraṃ tu tad viśet pāśaṃ dūradṛśvāpi yat khagaḥ ।। tato mārgapateḥ putrān meṣān iva sa saunikaḥ ।
ruddhavān uddhatakrodhaḥ pāpmā mūrta ivāparaḥ ।। tābhyāṃ saparivārābhyāṃ kārāgāram apūpurat । na paraṃ bhuvanaṃ sarvaṃ duryaśobhiś ca niścalaiḥ ।। ekāhenaiva tac chrutvā mahmadaḥ prāpticintayā ।
kanyayeva daridras sa naktandivam adūyata ।। durdaṇḍadeśe govindanāmno mitrasya veśmani । viśvastaḥ prāviśat tāvad viśramārthaṃ muhammadaḥ ।। śrīsekandaradattaitaddeśādhīkāraśālinā ।
mahmadasya purā śākhī tenānāṭi hi durdhiyā ।। vahner dhūmavivardhitaś śamayati jvālābharaṃ vārido vṛkṣakṣodabhavo vanāni nayati kṣipraṃ kṛśānuḥ kṣayam । dāhaṃ janmabhuvo diśed viṣatarur vairasyadoṣāvahaṃ druhyaty atyupakāriṇe api nitarāṃ lobhābhibhūto janaḥ ।। prāpte muhammade mārgapatau viśvāsato gṛhān ।
sa govindakhaśaś citte kṣaṇam evam acintayat ।। mantriṇā sūhabhaṭṭena rājyopadravarakṣiṇā । dvairājyakārī durbuddhir vinyavāri muhammadaḥ ।। līlevāpakriyā kartur apakāryasya sā punaḥ ।
nāḍīva vraṇitā jātu na śuṣyati kathañcana ।। pariṇāme atiduḥkhena sukhenāsukhasīmani । apathyeneva kiṃ nas syāt sevitenāmunā phalam ।। rājadrohodyataḥ pāpī nissāmarthyo bhayād ayam ।
mama deśaṃ praviṣṭo adya rakṣaṇīyo na yujyate ।। iti sammantrya viśvastajihmago mahmadaṃ tataḥ । suptaṃ harim iva vyādho govindas taṃ nibaddhavān ।। anekenātha ratnena nissapatnatvalipsayā ।
ekaṃ sūhas sa puṃratnam akrīṇān mahmadaṃ tataḥ ।। tāvac ca sūhabhaṭṭena visṛṣṭāś śreṣṭhabuddhayaḥ । anveṣakā gṛhaṃ prāptā govindasya khaśeśituḥ ।। maitrīm ullaṅghya nirvyūḍhām āsritasya ca rakṣaṇam ।
muhammadaṃ nijam mitram arpayām āsa durmatiḥ ।। suptaṃ harim iva vyādho yadā baddhvākṣipat khaśaḥ । paśuvat taṃ tadā te atha kaśmīrān ānayan drutam ।। mantrārditasya phaṇinaḥ plavagāś capeṭair vyādhās saṭāvighaṭanān nirasor hareś ca ।
baddhasya kātaratayābalino avamānair nindāṃ vinā kim iva nāma paraṃ labhante ।। karoṭīṭaṅkanāghaṭṭaradaṭāṅkārakuṭṭanaiḥ । paryabhūyata jihmena sūhabhaṭṭena mahmadaḥ ।। mānyaṃ kṛtāvamānaṃ taṃ śaṅkamānaḥ palāyanam ।
bahurūpe mahādurge sūhaḥ kārām avīviśat ।। hitaiṣiṇo nijaprāṇair devasya svānujīvinaḥ । viṣaye asmin hy adhīkāras tenāmandam adhīyata ।। vidyuddyotabharair niśi pravasataḥ pānthān navo vāridaḥ pañcāsyo vanavāsino mṛgagaṇān vyāvṛttya viprekṣitaiḥ ।
gatyā vakragatair dineśatanayo rāśīn ajādīn vidhir bhadrābhāsavilokanair duritino viśvāsya paryasyati ।। śāhanāmnyās tato dāsyā mukhena pratibodhitaḥ । mahmado nijadhātreyair bandhasthānād akṛṣyata ।। sa hi svedākulas snānaṃ karomīti svarakṣakān ।
bhrāmayitvā praviśyātha snānakoṣṭhaṃ tato acalat ।। dhātreyair vihitaṃ sandhibhedasthānam upetya saḥ । haṃsaḥ krauñcāntaram iva nissṛto atha muhammadaḥ ।। roṣād iva srutiṃ hantuṃ niṣpatan nirjharāmbhasām ।
bhṛgor iva tato durgād adāj jhampām akampitaḥ ।। aśaknuvann amuṃ roddhuṃ pāṣāṇā rakṣiṇo na ca । nirjharās tu tadaṅghristhanigaḍadhvaniḍambaram ।। dhātreyā mahmadasyātha bhañjanto nigaḍān dṛḍhān ।
sūhabhaṭṭam amanyanta bhagnaṃ sākaṃ svabandhubhiḥ ।। himagamanataḥ klāntasvānto himaṃ manute analaṃ taṭatarumukhaṃ nāvā gacchan vrajat paripaśyati । valati nitarāṃ viśvaṃ viśvaṃ vivetti ca mūrchitaḥ saralahṛdaye śaṅkāgrastas tanoty atiśaṅkitām ।। muhammadavad evāsmiñ śaṅkamānaḥ palāyanam ।
vṛddhaṃ nipītakośo api mārgeśam avadhīd dvijaḥ ।। hate mārgapatau vṛddhe sūhabhaṭṭena durdhiyā । amandanindam ākrandan pitarīvākhilā janāḥ ।। ṛkṣais saṃlakṣayann āśāviśeṣaṃ niśi niśy atha ।
pakṣīva nīḍabhraṣṭas sa sūho lokabhayād ayāt ।। ahas tasya vihastasya rātrir āsīn niśā dinam । viparyeti dhruvaṃ sarvaṃ vidhau vidhuratāṃ gate ।। kārānāvaṃ samullaṅghya calitaṃ taṃ smaran muhuḥ ।
muhammadatimiṃ sūhadhīvaraś śucam āsadat ।। mantriṇā sūhabhaṭṭena pālitair lālitair janaiḥ । jñāto adarśanamātreṇa svaryātaś śrīsekandaraḥ ।। śrīsekandaraśāhir yaṃ śobhādevyās svam ātmajam ।
utpiñjānām abhāvārthaṃ svadeśān niravāsayat ।। udīcīpatinā rājaputratvād abhinanditam । kaśmīrān āyayau jetuṃ tam ādāyātha mahmadaḥ ।। turuṣkakaṭakais sārdhaṃ śrutvā pirujam āgatam ।
vyasṛjat tannirodhāya sūhaś śrīladdagaurakau ।। mantraiś śrīladdarājasya vikramair gaurakasya ca । sā turuṣkacamūś śāntā vyādhir dānajapair iva ।। vītabhītis tato mantrī kampanādhipatiṃ vyadhāt ।
laddarājaṃ gaurabhaṭṭaṃ kramarājyeśvaraṃ ca saḥ ।। sandhyākṣaṇa ivodagre sūhe rañjitabhūbhṛti । nābhūtām uditau rājayuvarājau ravīnduvat ।। śyeno hanti patatriṇo mṛgapatir niṣpātayiṣṇur mṛgān bhidyante maṇayo api vajramaṇinā khātā khanitrair mahī ।
puṣpāṇīva ca bhāsvatā grahagaṇās sūryeṇa nirdhūnitāḥ prāyeṇātra vilokyate paribhavatrāsas sajātīyataḥ ।। dvijātipīḍane anena prerito api muhur muhuḥ । śrīsekandarabhūpālaḥ karuṇākomalāśayaḥ ।। yavanābdhimahāvelāṃ yām akārṣīt kathañcana ।
ullaṅghitā dvijātīnāṃ tena daṇḍasthitis tataḥ ।। darśanāntaravidveṣī pradoṣas tamasāṃ nidhiḥ । yāgayātrādi nāgānāṃ durvṛttas sa nyavārayat ।। śaṅkamānaḥ kṛtātaṅkasaṅkocānāṃ dvijanmanām ।
videśagamanāj jātirakṣām akṣāmamatsaraḥ ।। mokṣākṣaraṃ vinā mārgo dātavyo naiva kasyacit । ity ādiśad aśeṣān sa mārgarakṣādhikāriṇaḥ ।। tato mīnān iva vyādho dattabandhe sarijjale ।
dvijātīn atidurjāto deśe asmin nyagrahīttarām ।। tadbhayānalasantāpaṃ pāpaṃ ca bahavo dvijāḥ । agnijvālāpraveśena sahasaiva nyavārayan ।। kecid viṣeṇa pāśena pare toyena cāpare ।
bhṛguṇā vahninā cānye viprā bhītyā vipedire ।। rājadrohasahasreṇa rakṣituṃ rājavallabhāḥ । na tv ekam aśakan vipram etasmin dveṣadūṣite ।। durvahatvena nindan sa rājyabhāram alaṃ khalaḥ ।
aślāghata dvijākrandaśravaṇānandalābhataḥ ।। gṛhād dhūmyeva viprāṇāṃ paṅktir jātyabhimāninī । ruddhadvārāt tato deśād apamārgair apāsarat ।। tyaktvāpi pitaraṃ putras taṃ pitā cāgamad dvijaḥ ।
sūhāntake kṛtākṣepe videśaṃ paralokavat ।। kṣmā rūkṣā kṣāmam aśanaṃ vyāyāmo vedanāmayaḥ । jīvannarakatāṃ teṣāṃ videśo agād dvijanmanām ।। dhāṭīphaṇīndrabhītīvratāpasvalpāśanāturaiḥ ।
mārge anekair dvijair mṛtyulābhāt sukham amanyata ।। kva ca snānaṃ kva ca dhyānaṃ tapaḥ kva ca japaḥ kva ca । bhikṣārtham aṭatāṃ grāmān agāt kālo dvijanmanām ।। dvijānām upakāro abhūd apakāramukhād aho ।
yat tannirvāsitās sarve pāpaṃ tīrtheṣv anāśayan ।। videśam agatāś śuṣyatkalatratrāṇacintayā । mlecchaveṣā dvijāḥ kecit kaśmīreṣv eva cābhraman ।। vicchettum icchatā vidyāṃ tenāpahatavṛttibhiḥ ।
laḍitaṃ prativeśmāgraṃ piṇḍīlobhād dvijaiś śvavat ।। turuṣkadarśane bhaktyā na tu dveṣeṇa sa dvijān । vyaplāvayad ataś cāsmin hatyā na prajagalbhire ।। ity ākhyac ca sa evaiṣāṃ sa tasya parihāradaḥ ।
dveṣadyotanaśaktānāṃ kāryāṇām eva darśanāt ।। ratnākaraṃ yam āśritya brāhmaṇā jagatībhṛtaḥ । pakṣarakṣāṃ vyadhus so abhūt kṣudrabhaṭṭo asya vallabhaḥ ।। malānordīnanāmānaṃ yavanānāṃ paraṃ gurum ।
vaidagdhyāc chaṅkamānas sa drohīti tam abandhayat ।। yataḥ prabhṛti sa prāpad rājyam acchattracāmaram । tataḥ prabhṛti rogārtir iva darśanadūṣaṇā ।। svapne api nātyajat sūhabhaṭṭaṃ ghaṭṭitavairiṇam ।
bhogas sadvāsanā cātiśuddhānāṃ tapasāṃ phalam ।। tasyaiva phalapūrṇānām ṛtūnām iva mantriṇām । mānasya hānisampattī bhāsvato adhīnatāṃ gate ।। ekasmiñ śāhikhāne sa dṛṣṭvā mantraparākramau ।
atyantacintācakito nidrāṃ nāpat kadācana ।। paśyann evāvilaṃ sūhasarpaṃ saviṣayā dṛśā । śāhikhānapradīpo abhūt tamas saṃhartum akṣamaḥ ।। dvijātipīḍayā śāstranindayā drohacintayā ।
cikitsayā ca tasyābdair yātaṃ tricaturais tathā ।। dāyavān iva doṣo asya hetumātraparīkṣayā । saṃvṛtaujā vyalambiṣṭa śāhikhānasya bādhane ।। valīmukhamanojñas sa prajābhāgyabalodayāt ।
anaiṣīd bhagnatāṃ śāhikhānacintāmaṇiṃ na ca ।। prajāpuṇyodayenaiva prerito duṣkṛtotthitaḥ । kṣayāmayo duścikitsyo dvijarājam aśoṣayat ।। anālokyaivendor udayam agamiṣyad yadi śamaṃ samantān nādityopaladahanarāśivyatikaraḥ ।
kim adrakṣyan nāyaṃ tadudayavaśasrāvituhinadyutigrāvāmbhobhiḥ kṛtadharaṇitāpopaśamanam ।। varṣāṃs tricaturān anyāñ jīvec cet sa na kiṃ tataḥ । śāhikhānodaye paśyed ihaiva svāṃhasāṃ phalam ।। jīvaty eva tatas sūhabhaṭṭe bhītyā palāyitam ।
viśrāmya laddarājaṃ drāg haṃsagaurau babandhatuḥ ।। śrīdhenau rāgiṇau tau dvau madodagrau vṛṣāv iva । anyo'nyaśṛṅgabhaṅgārthaṃ prāvartete dvije mṛte ।। kārāyā mocite laddarāje haṃsena saṃyati ।
prāṇāṃs tyaktvā gaurabhaṭṭas surastrīṇāṃ mudaṃ vyadhāt ।। tyaktvā gatyantarābhāvāt karikarṇavilolatām । puṃścalyeva patir vṛddho bheje haṃsas tadā śriyā ।। bālo api śāhikhāno asya notsekaṃ soḍhavān punaḥ ।
śaśīva timirasphāraṃ na hi tejo vayo'nugam ।। ṭhakkurais saha sammantrya yuvarājo atha mantravit । laddarājaṃ vinighnantaṃ haṃsabhaṭṭaṃ raṇe avadhīt ।। śāhikhānaṃ prajārāgo nimnaṃ paya ivāgamat ।
amandacūtasampattau kundaṃ nindati ṣaṭpadaḥ ।। yuvarājaṃ jayodagraṃ parirabdhuṃ samutsukā । rājyaśrīs samayālābhāc cintākulam avartata ।। snehād vidagdhabhāvāc ca prajārāgabharād api ।
adhikārabharaṃ rājā yuvarāje samarpipat ।। merakaṃsārasañjñasya turuṣkasyātha durmateḥ । dvipasyeva madāndhasya dviṣṭo abhūt tadguṇāṅkuśaḥ ।। suciraṃ malinai rājño mānasaṃ vāridair iva ।
paiśunyavarṣibhir netuṃ mālinyaṃ na sma śakyate ।। bhakte dakṣe anuje snigdho bhūbhṛd āśritavatsalaḥ । atipreraṇayā teṣāṃ rājye apy udvignatām agāt ।। yuvarājaṃ sevakāṃś ca rakṣituṃ svān mahīpatiḥ ।
tīrthānusaraṇākāṅkṣī tam ity evam avocata ।। anarthitarpaṇaṃ vittaṃ cittam adhyānadarpaṇam । atīrthasarpaṇaṃ dehaṃ paryante śocyatāṃ vrajet ।। diggajeṣv iva yuṣmāsu bhūbhāraṃ nyastavān aham ।
puruṣottamasevāyai yate śeṣa ivāparaḥ ।। śāhikhānārṇavaḥ premamandarāndolitas tataḥ । vāṇīṃ sudhākarakalām īśvarāya navām adāt ।। astu sandehasandohād dūre tīrthakadarthanā ।
dvāraṃ yaśassukṛtayoḥ prajāpālanam astu vaḥ ।। cirasya pālitāṃ pitryāṃ hitvā niśśaraṇāṃ mahīm । nairghṛṇyenaiva śūras tvam aśaktyaivāṅkyase akhilaiḥ ।। devasya yadi tīrthārtham utkaṇṭhā vartatetarām ।
ārādhakānām asmākaṃ kim anyat kāryam ucyatām ।। vyaktam ity uktavaty eva yuvarāje nareśvaraḥ । īṣatsmitarucā cāruṃ punar vācam avocata ।। prajānupālanāt puṇyaṃ kevalāt kiyad arjyate ।
rasāyanānām agryaṃ yad anekarasacarvaṇam ।। dehāt pṛthaṅ nivasato madbhujasyeva te vata । dṛṣṭvā parākramaṃ śaṅkā madaśaktau kathaṃ bhavet ।। etāvad api vākyaṃ me yadi naivānutiṣṭhasi ।
tvayi saṅkalpitāś śeṣās tad āśās santu dūrataḥ ।। nirbandheneti jalpan sa tīrthārthaṃ dharaṇīpatiḥ । yuvarājaṃ haṭhād rājyabhāram agrāhayac cirāt ।। śrījainollābhadīnākhyas suratrāṇo bhavan bhavān ।
ciraṃ rājyaṃ kriyād evaṃ rājāsyāśiṣam abhyadhāt ।। tīrthadarśanalobhena svadeśān niragān nṛpaḥ । na punar yuvarājasya cittāt premārgalāñcitāt ।। kośasārāṇi ratnāni vājiratnāni cārpayan ।
bhrātaraṃ vasatīr dvitrās so anvagāt premagauravāt ।। mārge kleśaṃ prayatnena siddhiṃ tīrthaphalālpatām । uktvā mārge khalā rājñas tīrthaśraddhām akhaṇḍayan ।। svajāmātus tiraskāraṃ manyamānena māninā ।
madrendreṇātha bhūpālo haṭhāt tīrthān nivartitaḥ ।। prāptāyāṃ śaradi śreṣṭhadaśāyām iva bhūpatim । madrarājas tam ādāya kaśmīrān pratyagāt tataḥ ।। bhrātur āgamanāt tuṣṭyā madrāsāragrahād ruṣā ।
navarājaḥ prasāde ca kāluṣye ca nimagnavān ।। devasyopadravaṃ kārṣīn mā madrendracamūr iti । iyeṣa ṭhakkuraṃ rājā taṃ niroddhuṃ visṛṣṭavān ।। yuddhaṃ vinānivartinyāṃ senāyāṃ madrabhūpateḥ ।
ājñāṃ vinākṣamo yoddhuṃ vyāvartata sa ṭhakkuraḥ ।। kṣudreṣv atha sa madreṣu yuvarājo mahāmatiḥ । bhrātus snehād ruṣaṃ tyaktvā rājyatyāgaṃ svayaṃ vyadhāt ।। tan nyastaṃ divasāvasānasamaye sūryasya tejo nijaṃ pratyūṣe pratipādayann atiśayaślāghyasvatejā bhavan ।
vahnir yajvakulais tato api divase śraddhānubandhākulais tejovṛddhimuṣā navena haviṣā yajñeṣu santarpyate ।। ṭhakkurair anvito rājā pavanaḥ kusumair iva । kaśmīrebhyo gatas sarvair deśādhīśair natas tataḥ ।। sukhaṃ tāvad agāhiṣṭa vītanakrāṃ nadīm iva ।
ṭhakkurair ujjhitāṃ madracamūḥ kaśmīramedinīm ।। atha vistīrṇam ākrāntam āliśāhena bhūbhujā । pitryaṃ siṃhāsanaṃ tena na tu sajjanamānasam ।। udyaccheta kathaṃ jaḍadyutir aho dūrollasallāñchano gacched dīptakaro na ced dinakaro lokāntaraṃ svecchayā ।
vīreṇātyavahelayā viracito apakṣo jaḍaḥ kātaraḥ sambhāvya svaparākrameṇa vijayaṃ viśvaṃ tṛṇaṃ manyate ।। śākhābhaṅgena sacchāyam udyānaṃ plavagā iva । maṇḍalaṃ kṣobhayām āsus turuṣkā rājasevakāḥ ।। kātarān nāma bhūpālād aniṣpannaniyantraṇaḥ ।
yavano merakaṃsāro vyadhān maṇḍalaviplavam ।। akārṣīn malino bhṛṅgas saṅkucantīr ivābjinīḥ । pauranārīr anāryas sa haṭhasambhogadūṣitāḥ ।। mahākarair madenāndhaiḥ paṅkasaṅkulatāṃ bhajat ।
akṣobhi maṇḍalaṃ svacchais saro marugajair iva ।। mantrimantrair avāryāṇāṃ divase apy anivartinām । rakṣasām eva kaśmīrās tadā hastavaśaṃ gatāḥ ।। arājakaṃ varaṃ rājyaṃ na svāmī tādṛśaḥ punaḥ ।
abhūṣaṇau varaṃ karṇau na punar lohakuṇḍalam ।। himād agnis tamas sūryāc chilā vyomnas tadāpatat । yat pālako api bhūpālas sarvalokakṣayo abhavat ।। sadma tuṅgaṃ varo vājī svacchaṃ vāso maṇir mahān ।
svīkṛtaṃ yavanais tat tad yad yac chobhāvahaṃ prabhoḥ ।। akārṣīt pañcaṣān māsān rājyaṃ sa jaḍanāyakaḥ । prajāpāpavipākena na punas svena karmaṇā ।। mālinyaṃ sumanaḥprathāḥ prathayate dainyaṃ nidhatte dṛśaḥ sūryālokatiraskṛtaṃ ca kurute saṃhāram āśā nayan ।
unnidraḥ kam upadravaṃ na tarasā kurvīta dhūmodgamo noddyotetatarāṃ śikhī yadi mahājvālākalāpākulaḥ ।। śrīsekandaradattasya rājyasya ṛṇam ātmanaḥ । nivārayitukāmena svalakṣmīphalakāṅkṣiṇā ।। madrendradveṣapūrṇena khuḥkhurasvāminā tataḥ ।
navarājo arthito dūtair nijadeśāgamaṃ prati ।। nakro na cej jalanidher bahir abhyupeyāt kākas tyajen na varapādapam unnataṃ cet । ākhur na ced gahanagartaguhāṃ vimuñced dhantavyatāṃ katham avāpnuyur eva tat te ।। āśrayo yuvarājasya maddviṣo dīyate amunā ।
jasrathaṃ prati bhūpālaḥ krodhād ity abhyaṣeṇayat ।। mlecchacchāditamāhātmyair udvignais sacivair nijaiḥ । aniṣiddhodyamamatir dūtair ubhayavetanaiḥ ।। yuktyopodvalitaśraddhas tathā dvairājyajīvibhiḥ ।
navarājodayaṃ lekhamukhena prāpayiṣṇubhiḥ ।। prasādalobhād yavanair atimātrakṛtastutiḥ । navarājajayodrekaśravaṇabhraṣṭasāhasaiḥ ।। svasainyair dainyacakitair nindyamānodyamo nṛpaḥ ।
mallekaṃ jasrathaṃ jetuṃ prasthānam akarot tataḥ ।। abhyamitrīṇatāṃ tasya kaśmīrendrasya gacchataḥ । āsīn mitrasya sāmmukhyaṃ na mitrāṇāṃ mahībhujām ।। svasyātyaunnatyam ālakṣya śaṅkamāno atha pātakam ।
khujyākādas samaṃ mantram amantrayata mantribhiḥ ।। mantravikramamukhyāni lakṣaṇāni kva bhūbhujām । ayaṃ bāliśabhāvasya bhājanaṃ kva janādhipaḥ ।। asmābhir nihitāś cāsminn upadeśā hitā api ।
pratīpaṃ yānti śaśinaḥ paṅkaje kiraṇā iva ।। prāg eva yuvarājo abhūd ajayyo asahyasāhasaḥ । viśeṣeṇādya madreśadveṣāj jasrathamānitaḥ ।। rājyāśrayeṣu nāsmāsu viśvāsī nūtano nṛpaḥ ।
hāralubdhasya dāmnas tu hāro na maṇibhṛtphaṇī ।। tasmād asmābhir ete na yuvarājo vijīyate । yogyāḥ prāhuṇakenaiva gṛhe ghnanti bhujaṅgamam ।। jīyamāne narendre na yuvarāje niraṅkuśāḥ ।
āyāntu maṇḍalaṃ sarve sādhayāmaś cikīrṣitam ।। iti sammantrya mantrī sa yuvarājābhiyojane । sodyamasya narendrasya hetukartṛdaśām agāt ।। yatra yatrāgaman mlecchakaṭakas sa madotkaṭaḥ ।
tatra tatra rajovyājāt tamo mūrtam adṛśyata ।। pālanīyeṣu deśeṣu rājapuryādiṣūddhataḥ । paradeśeṣv ivākārṣīt sa luṇṭhanaparābhavam ।। prāpte atha mudgaravyālanāma sthānaṃ mahīpatau ।
sandeśam ity amandaujāḥ prāhiṇon madrabhūpatiḥ ।। pattilokas sasampattir vājino vegarājinaḥ । bhaṭā raṇodbhaṭās santi kaṭake tava yady api ।। tathāpi cchalabandheṣu prasiddheṣu mahītale ।
yūyaṃ khuḥkhurayuddheṣu naiva nāma pragalbhatha ।। vayam eva tu jānīmaḥ khuḥkhurāṇāṃ raṇacchalam । ahir eva bhujaṅgasya padaṃ jānāti netaraḥ ।। ato yāvad vayaṃ prāptās tvatsevāvidhisiddhaye ।
bhavadbhis tāvad atraiva sthātavyaṃ parvatopari ।। madreśasya sa sandeśo mandair yavanapuṅgavaiḥ । svayaśolabdhaye jñāto madasammūḍhadṛṣṭibhiḥ ।। rājñi mūḍhe avarūḍhe atha mānād iva mahīdharāt ।
dhvajair vāyucalair yātaṃ khuḥkhureśabalād bhiyā ।। dhāvadaśvabalakṣodāt tanīyasi mahītale । harṣabhīrasasambhede majjati sma phaṇīśvaraḥ ।। aśvakṣuṇṇe asrasaṃsikte bhūtale asikuśāñcite ।
vīrāḥ prāṇān pratāpāgnau tatrājuhuvur āhave ।। āliśāhas tato rājā sindhau pravahaṇaṃ yathā । abhāgyadurmarudvegād abhajyata raṇārṇave ।। viśvāndhaṅkaraṇāndhakāranikaragrastasya sūryodayaṃ hemante himamārutair hatadhṛteḥ puṣpākarābhyāgamam ।
duṣṭakṣmāpatitarjitasya jagato nirdoṣaleśaṃ prabhuṃ lokeśo janayan vyanakti nitarāṃ kāruṇyam atyujjvalam ।। śrījainollābhadīno atha kaśmīrān apakalmaṣaḥ । anukūlo vidhāteva prāviśad vijayorjitaḥ ।। satāṃ stutyā diśāṃ bheryā mukhāni dhvanayann ayam ।
paurāṇāṃ prāṅ manaḥ paścād rājadhānīṃ nṛpo aviśat ।। dhīnairmalyaṃ janasyāho jātaṃ rājño abhiṣekataḥ । pratāpo vairiṇāṃ śāntas tasmiṃś chatrāṇi bibhrati ।। tannītiḥ pūrvarājeṣu kuṇṭhotkaṇṭhāḥ prajā vyadhāt ।
guṇātiśāyanī yā ca śarkarekṣuraseṣv iva ।। pūrvarājavyavasthās sa vinaṣṭā navayann abhūt । śiśiropahatā vallīr vasanta iva bhūpatiḥ ।। parasparādhikaṃ śatrūñ jayadbhir durjayān api ।
śastrair mantrā jitās tasya mantraiś śastrāṇi ca prabhoḥ ।। kāntyāṅgaṃ vadanaṃ vācā śriyoraḥ kṣamayā manaḥ । śritaṃ paśyanty agād dūraṃ kīrtir īrṣyāvaśād iva ।। rājñaḥ kalidaśāmadhye dharmyā sāmrājyapaddhatiḥ ।
antardaśeva śuśubhe śubhā kṛtayugasya sā ।। bhoge sakhā naye mantrī vivektā śāstranirṇaye । śrīmuhammadakhāno abhūt kaśmīrendrasya sodaraḥ ।। kim anyad rājyam evāsīc chattracāmaravarjitam ।
śrīmuhammadakhānasya kaśmīrendraprabhāvataḥ ।। vasanta iva kāmasya vayasyo bhūpater abhūt । khuḥkarādhipatis tasya bhṛtyeṣv abhyadhikapriyaḥ ।। durvyavasthāṃ nivāryāyaṃ deśe asmin mlecchanāśite ।
iti rājyapariprāptiphalaṃ yāvad acintayat ।। tāvad drohocitaṃ karma drogdhāro rājavallabhaiḥ । apṛṣṭvaiva mahīpālaṃ nītā vītabhayais sphuṭam ।। yaśo diśi śriyaṃ sādhau sukhaṃ lokeṣu ropayan ।
vyadhāt prakramabhaṅgaṃ taṃ yac chatrūn udamūlayat ।। ekāntā tigmatā bhānor mradimā śaśinaḥ punaḥ । sa dvau jetum ivāpuṣyat tatsaṃsargamayīṃ śriyam ।। asaṅkhyān atra saṅkṣipte tadguṇān varṇayāmi kim ।
sṛgālānāṃ guhāmadhye kathaṃ hastipatir vaset ।। tasmāc chailendravac citre makure sūryabimbavat । nyasyāmi tadguṇākhyānam atra citte trilokavat ।। śītoṣṇayor ivorjādau viṣuve aharniśor iva ।
tasya māno abhavat tulyas sve pare vāpi darśane ।। rājā vaṇig ivātyarthaṃ tulāyāḥ puṭayor iva । sāmyabhaṅgaṃ darśanayor nākṣamiṣṭa kathañcana ।। śānte siddhāśrame siṃhair mṛgā iva na pīḍitāḥ ।
turuṣkaiḥ puṣkalabhayair brāhmaṇāḥ pūrvavat tadā ।। doṣākareṇa sūhena yeṣāṃ saṅkocitā sthitiḥ । vyakāsayat tato bhāsvān guṇinas tān mahīpatiḥ ।। randhrair adhogatiṃ prāptā kulyevoddhṛtya bhūbhṛtā ।
vidyā pravāhitā tena guṇinā guṇarāgiṇā ।। doṣacchedakaro rājā kramād bhiṣag ivānalam । kaśmīreṣu sadācāram apīpalad upakramaiḥ ।। ahaṅkārāgadaṅkāro rājā prakṛtivṛddhaye ।
darśanānāṃ sa dhātūnām ivolbaṇam aśīśamat ।। kāladharmeṇa balinā mātsyanyāyapravartanam । aṣṭalokeśatejo'ṃśadhāraṇasyāsya lakṣaṇam ।। sa sūhabhaṭṭasaṃsparśaduṣṭāyāś śuddhaye bhuvaḥ ।
pratāpāgniṃ dhruvaṃ dīptamahākāśam ajijvalat ।। rājñas sañcinvato mantraprapañcaṃ pañcadhā sthitam । jigīṣayeva tasyārivargaḥ pañcatvam āśrayat ।। anityabāhyavidveṣinirjayastutisaṃstavaḥ ।
nityāntassthārisaṃhartus tasya pratyuta garhaṇā ।। śakto api kāśyapīśakraś śakyān evābhyaṣeṇayat । vyomni yātrāṃ karoty arkas satāre na tu soḍupe ।। nājigīṣat sa tejasvī śatrūn vibhavatṛṣṇayā ।
harir māṃsādilobhena hinasti na hi hastinaḥ ।। śaileṣu taddviṣo bhānupratāpādhidavaśramaiḥ । prāyaścittīyituṃ pañcatapastvaṃ dhruvam āśrayan ।। prāvartiṣṭa mahīṣṭho api notpathena sa jātucit ।
rākendur na niśārambhaṃ vinā jātv apy udeti yat ।। garvaṃ pravṛddhā vāstavyā hīnā maiva kṣayaṃ gaman । iti nītividā rājñā tebhyo balir agṛhyata ।। vairikīrtir juhotu svaṃ vikramasya viyogataḥ ।
vatāgnisadṛśe rājñaḥ pratāpe sahitaṃ śriyā ।। ḍhillīśapīḍitaṃ jātu jasrathaṃ śaraṇāgatam । droṇīguhāsu so arakṣat tamo adrir iva bhāskarāt ।। tasmiñ śāsitari kṣoṇīṃ vinetari durātmanām ।
jayāpīḍapurasthasya bhūmidevasya kasyacit ।। śaṣpagrāsābhilāṣād vā vidhātur vā niyogataḥ । udācitāpy agād dhenur mūrtevāśā svadhābhujām ।। gato maḍavarājyaṃ sa tīrthasnānāya jātucit ।
svāṃ parijñātasaṅketāṃ gāṃ parijñātavān dvijaḥ ।। saniścayo gṛhaṃ yāntīṃ sāyaṃ tām anugamya gām । vivādam akarod veśmasvāminā saha tatra saḥ ।। tau lobhaniścayagrastāv aśāntakalahāv ubhau ।
mahīpālasabhāsthāne vivādaṃ kartum udyatau ।। tayor aśaktayor jetum upapattiṃ parasparam । śṛṅgāṭāni parīkṣārthaṃ gor agre vyakiran nṛpaḥ ।। sā bālye grasanābhyāsāc chīghram āghrāya saspṛhā ।
gaur abhuṅkta phalānīva na tu tatsantatiś ciram ।। sabhāyāṃ rājanaipuṇyaṃ stuvatyāṃ kṛtaniścayāt । daṇḍyenājigrahad daṇḍaṃ bhāṇḍaṃ rājā dvijanmanā ।। tasya dākṣiṇyadakṣasya prajānāṃ hitahetunā ।
putre mantriṇi mitre vā duṣṭe nālakṣyata kṣamā ।। aparādhaṃ vinā jāyāṃ kṣībo nighnan priyo api san । mereśāyo api yavano vadhaṃ bhūpena lambhitaḥ ।। śatrupakṣe nikāraṃ sa kṣipan kṣitipurandaraḥ ।
akarod ādaraṃ nityaṃ yogināṃ nayayoginām ।। parākramaś ca nītiś ca tasya teṣāṃ ca bhūbhujām । karuṇā ca vivekaś ca yasmin rājani rājati ।। kāmo viyogivargasya karoty apacitiṃ sadā ।
nirvikāras smaro yogivargasyāpacitiṃ vyadhāt ।। saumyā bhīmā guṇā yasminn avasan navasaṅgamam । kvānyatra sāgarād dṛṣṭā viṣāmṛtajalānalāḥ ।। ciraṃ stheyair upātto arthipratyarthibhyāṃ dhanagrahaḥ ।
tena dharmapravṛttena sadvṛttena nivāritaḥ ।। kenāpi hetunā pūrvaṃ laularājadvijanmanā । bhūprasthadaśakāt prastho vikrīto lekhyapūrvakam ।। bālānāṃ nonarājādiputrāṇāṃ tam udīrya saḥ ।
vikrayābde brahmabhūyaṃ laularājo agamat tataḥ ।। nonarājādyasāmarthyāt prasthagrāhair abhujyata । avikrītam api prasthanavakaṃ balibhis tataḥ ।। evaṃ kṛte daśaprasthabhoge tair balibhiś ciram ।
nagabhogāya kapaṭaṃ kṛtaṃ vikrayapattrake । vyañjanāgrasthitaikārarūpajñānāya lekhakāḥ । rekhāṃ pūrve vyañjanānāṃ paścādbhāge kilālikhan ।। kālāntare liper bhedād upary adyatanāḥ punaḥ ।
vyañjanānāṃ likhanty eva rekhām ekārabodhikām ।। bhūprastham ekaṃ vikrītam iti vikrayapattrake । te makārasthitaikārabodhirekhāpade tataḥ ।। bhūprasthagrāhiṇo dhūrtā dakāraṃ samalekhayan ।
makāraṃ te śakāraṃ ca kārayām āsur añjasā ।। bhūprastham ekaṃ vikrītam iti vikrayapattrake । vikrītaṃ prasthadaśakam iti varṇān alekhayan ।। tasmin rājñi vicārajñe nonarājasya nandanaḥ ।
balād dhṛtāṃ bhuvaṃ rājasabhāyām aham ākṣipam ।। pratyarthibhir athānītaṃ bhūrjaṃ rājājñayā nṛpaḥ । yuktijñas salilasyāntar vācayitvākṣipat tataḥ ।। naṣṭeṣu navavarṇeṣu purāṇeṣu sthireṣv atha ।
bhūprastham ekaṃ vikrītam iti sabhyān avācayat ।। rājā kīrtim ahaṃ bhūmiṃ kūṭakṛd daṇḍam adbhutam । prajās sukhaṃ khalā bhītiṃ prāptavantas samaṃ tataḥ ।। indo rāhubhayaṃ kadāpi kurute kālaḥ kalāḥ pūrayan siñcan sañcinute taḍinnipatanakṣobhaṃ taror vāridaḥ ।
vedhās satpuruṣasya sarvajagatām āhlādanāyodyamaṃ kurvann āmayadarśanena kurute bhītiprakarṣaṃ kṣaṇam ।। abādhiṣṭatarāṃ kaṣṭo viṣasphoṭaḥ kadācana । prakoṣṭhaṃ bhūmipālasya prajānāṃ hṛdayaṃ ca saḥ ।। māghamāsīva puṣpāṇāṃ mlecchaprāleyabādhayā ।
na lābho viṣavaidyāṇāṃ deśe asminn abhavat tadā ।। yajvā gāruḍaśāstrajñaś śivabhaṭṭo nṛpānugaiḥ । atrānviṣyadbhir āpto atha kūpo adhvanyair marāv iva ।। cikitsāyāṃ vidagdhas sa mlecchabhītyā vyalambata ।
sphuliṅgadagdhaḥ puruṣas spṛśaty api maṇiṃ cirāt ।। svayaṃ dattābhayo rājñā prāptas tam udamūlayat । śivabhaṭṭo viṣasphoṭaṃ karīva viṣapādapam ।। tasya kīrtis sukhaṃ rājñaḥ prajānāṃ harṣasantatiḥ ।
prārohaṃs trīṇi visphoṭe tatraikasmin vipāṭite ।। tuṣṭena bhūbhujā dattāṃ yatheṣṭam api sampadam । naikṣiṣṭa śivabhaṭtas sa yatātmeva varāṅganām ।। uddāhapātakavaśād iva nirghṛṇas san dagdhvā tṛṇaṃ tṛṇakṛśānur upaiti śāntim ।
jātāmbuvāhakaruṇāpraṇayāt tṛṇasya kāntiḥ punaś śataguṇā masṛṇābhirāmā ।। kṣmāṃ santāpayatā gāḍham āṣāḍheneva vāridāḥ । sūhabhaṭṭena saṃśuṣya parābhūtā yayur diśaḥ ।। varṣā marud iva kṣmāpas tadvidyāpratyayotsukaḥ ।
ānāyayat sa tān sarvān paṇḍitān nijamaṇḍalam ।। muktāhāropame deśe vidvadratnāni nāyakaḥ । kāntyā vā sudhiyā tatra yathāyogaṃ nyavīviśat ।। rājā saṃropitān arghavṛttidānena paṇḍitān ।
āpyāyayaj jaleneva mālākāro mahīruhān ।। nāśitaṃ sūhabhaṭṭena yad yat kaśmīramaṇḍale । yojitaṃ śiryabhaṭṭena rājaprārthanayātha tat ।। pravartya yāgayātrādi nāgānāṃ bhaṭṭaśiryakaḥ ।
turuṣkāpahṛtāṃ bhūmiṃ vidagdhebhyo nyadāpayat ।। udaye dāpite tena hindukānām akhaṇḍite । śiryabhaṭṭāya cukupus sarve yavanadānavāḥ ।। mahāpadmaphaṇīndrāmbhassaṃbhede kumbhakena saḥ ।
baddho api dṛtivat sthitvā yavanendrān vyalakṣayat ।। tāpo yasyāhni śailāñ jvalayati sa ravis sāyam akṣṇāpi gamyaḥ svagrāvṇaś śuṣyato ahni dravayati na śaśī pūrakas sāyam abdheḥ । kāruṇyād eva loke nijamatisakalaṃ svecchayā darśayitvā taṃ tadbhāgyāvasānāt prathamam atha mahāṃs tūrṇam antardadhāti ।। kalau pātakināṃ puṃsāṃ sparśadarśanavihvalā ।
avaśyaṃ śāradā devī tadāntardhānam āśrayat ।। mukhe svedo bhuje kampaḥ pādasparśe vidāhitā । jātu jātv abhavad devyā no tadā hi tathā kvacit ।। drohārjitād dhanād bhāgaṃ prasādena niyuñjati ।
kaśmīraloke sā devī nānugrahaparā hy abhūt ।। dūrvāmātreṇa tuṣyanti viśuddhena hi devatāḥ । prāṇair api na mālinyadūṣitair jātucit punaḥ ।। kalikāle tu devyās sa prabhāvo api śamaṃ gataḥ ।
jātv ity agān nṛpo devīṃ draṣṭuṃ tadyātrikais saha ।। nadīṃ madhumatīṃ snānapānābhyāṃ phalayann ayam । śāradākṣetram āsīdat sīdatpariṣadākulam ।। devībhaktābhayodyukto vyaṅktuṃ tacchaktim udyataḥ ।
yuktāyuktavivektā sa tatra rājā nyavikṣata ।। tatrāpi teṣāṃ daurātmyadarśanād vismito nṛpaḥ । bhaktihrāsam agād devyāṃ yātrikeṣu ca kopitām ।। sākṣāt tvaddarśanaṃ devi devānām api durlabham ।
asmābhir nārthanīyaṃ tat kalikālakalaṅkitaiḥ ।। aśaktānāṃ bhavadrūpaṃ niṣkalaṃ dhyātum arcitum । bhaktibhājām anukrośād yat tu rūpaṃ tvam agrahīḥ ।। tavāsyāṃ pratimāyāṃ ced vyapeto naiva sannidhiḥ ।
pavitrayatarām adya svapne tad darśanena mām ।। asmābhiś ca tatas sā tvaṃ yathāśakti niṣevyase । mithyābhaktadurātmatvāt tvaṃ ced dūram ito gatā ।। kimarthaṃ pratimā tarhi garhitā hinduvairibhiḥ ।
vijñapyeti sa saptamyāṃ bhādre rājā jitendriyaḥ ।। aśeta śāradākṣetraprāsādasthaṇḍilopari । darśitaṃ na yadā svapne kiñcit sannidhisūcakam ।। rājñāṣṭānavatau varṣe svāṃ mūrtiṃ devy acūrṇayat ।
nāsyādād darśanaṃ devī mlecchasaṃsargato dhruvam । svāmī bhṛtyāparādhena garhaṇīya iti sthitiḥ ।। devīdarśanavicchedi tasya nāsīd dhi kiñcana । dayā satyaṃ vivekaś ca tam evāśrayate tadā ।।
vyāvṛtya yavanānāṃ sa vanānām iva vāridaḥ । harṣotkarṣavaśo akārṣīn mahat kanakavarṣaṇam ।। yatra daṇḍyā na daṇḍyante durbalās taskaraṃ vinā । bhūpateḥ prāḍvivākatvaṃ sa prāpad bhaṭṭaśiryakaḥ ।।
pratijānaṃs tadā kośadhanasaṃbhavane asati । svagalacchedanaṃ bhaṭṭo mithyāvaktuś ca viplavam ।। śākhābhaṅgasamudbhūtaśabdavyāptacaturdiśām । samudīrayatāṃ nūnam abrāhmaṇyaṃ pade pade ।।
drumāṇāṃ phalanamrāṇāṃ janānāṃ namatāṃ guṇaiḥ । chedād rakṣām akārṣīt sa jiṣṇur indhanahetunā ।। trayadaṇḍaṃ nivārya saḥ । dvijānāṃ jātirakṣārthaṃ raupyamāṣam akalpayat ।।
māṃsādilobhān nighnatsu maṇḍaleṣu viṣeṇa gāḥ । gomāṃsakuṇḍīr grāhyādivāraṇāt sa nyavārayat ।। patyau mṛte anyaṃ gacchantyā vihitaṃ bhartṛgotrajaiḥ । sa mahāmatimāñ śūdryā viplavaṃ vinyavārayat ।।
nyavārayat sa putrīṇām aurdhvadaihikaviplavam । aputrasya vipannasya lubdhais tadgotrajaiḥ kṛtam ।। śiśūnāṃ śāstrapāṭhādi sūhabhaṭṭena nāśitam । vṛttidānena viduṣāṃ vidyāvān ānayat punaḥ ।।
vidhitsus svam abhijñānaṃ dvijadehe mahīpatiḥ । vyadhatta tilakavyājād vibhāgaṃ satyadharmayoḥ ।। grāmāṇāṃ prathame varṣe saṅkrāntaṃ kārakāturaiḥ । pattalāghoṣadeśeṣu lotradaṇḍaṃ nyavārayat ।।
nivārya śākaṭatulāmānakūṭaṃ cirasthitam । arghavyavasthā vastūnāṃ pratimās samakārayat ।। bahirdeśāgatārthānāṃ deśakālādyapekṣayā । vyavasthāpyārgham utpiñjam acchinad dinamoṣaṇam ।।
vidagdhaś śiryabhaṭṭo api notkocaphalam ādita । avināśi punar dharmaphalaṃ varṣopakārataḥ ।। dehasthaivārthināṃ jñānarasavijñānakāṅkṣiṇām । tadecchāsiddhir abhavad rājñaḥ puṇyaphalād drutam ।।
mahāśrīśiryabhaṭṭasya mukhād rājā nyavārayat । dharmaprakāśanāmānaṃ rājakāṅgaṭikaṃ prabhuḥ ।। dūraṃ nivārayām āsa nirdhāraṇapadāṅkitam । bhāvināṃ bhūmipālānāṃ durvyavasthāpathārgalam ।।
asthāpayat sa dharmasthas sadvṛttaṃ pratipattanam । sthāpito grāmasīmāyāṃ grāmebhyaḥ prāpito dhanam । araṇye araṇyanāthebhyaḥ pānthas tena mahībhujā ।। hāsāś śmaśānadevīnāṃ sūhabhaṭṭaṃ pratīva tam ।
pratisthānaṃ vimānāni pretānām adyutaṃs tadā ।। mlecchair upadrutāṃ kṣoṇīm akṣīṇakaruṇo nṛpaḥ । udahārṣīt kramād evaṃ dānavair iva keśavaḥ ।। ucchṛṅgān sa nayan bhaṅgaṃ nimnān āpūrayan nṛpaḥ ।
svakīrtibījavāpārtham anudghātāṃ mahīṃ vyadhāt ।। bhūpateḥ paradāreṣu niṣkautukamayaṃ vratam । abhajyata paraṃ tasya paraśrīparirambhaṇe ।। samyagdaśabalenātha sarvajñena mahībhujā ।
saugatas tilakācāryo mahattamapade kṛtaḥ ।। saśivabhaṭṭas tilakas sa siṃhagaṇanāpatiḥ । sopanāny abhavaṃs te ca padārohe dvijanmanām ।। medinyākhaṇḍalasyāsīt pikasyeva rasaśriyā ।
akhaṇḍaṃ rasapāṇḍityaṃ brahmakuṇḍalasevayā ।। karpūrabhaṭṭo yaś śrīmān prāṇirakṣo mahībhujaḥ । guṇināṃ śaraṇaṃ cakre svaguṇais surabhiṃ sabhām ।। pūrvābdagrahasañcārād uttarābdagrahasthitim ।
ruyyabhaṭṭo vidann āsīd vinaiva gaṇitaśramam ।। śrīrāmānandapādānāṃ bhāṣyavyākhyākṣaṇekṣaṇe । vīkṣate śāradā kṣoṇīm eva sambhrāntamānasā ।। gāndhārasindhumadrādibhūbhujas tasya bhūbhujaḥ ।
grāmyā ivābhavann ājñākāriṇo jitavairiṇaḥ ।। yuddhe jitaṃ tato baddhaṃ khuḥkhurendreṇa bhūpatiḥ । māladevaṃ madrarājam ājñayā niramocayat ।। rājā rājapurīrājaṃ nayajñas svapadātibhiḥ ।
kṣaṇād bhrūbhaṅgamātreṇa raṇasūham aloṭhayat ।। udabhāṇḍapurādhīśaṃ sindhurājopabṛṃhitam । sa kandukam ivotthāpya muhur muhur apātayat ।। bhoṭṭabhūmau mahīndreṇa goggadeśe kadācana ।
bāṇā gaurakharāsreṇa guṇair lokāś ca rañjitāḥ ।। samijjite śayādeśe krūrādeśo mahīpatiḥ । suvarṇabuddhapratimāṃ yavanebhyo rarakṣa saḥ ।। kaṣākaraṃ kaṣaṃs tasya nikaṣo bhauṭṭatejasām ।
aprakāśāṃ pratāpo atha malūtanagarīṃ vyadhāt ।। kevalaṃ hṛdayaṃ śūnyaṃ bhauṭṭānāṃ nābhavat tadā । bhūmipālabhayāveśāt kośo api cirasañcitaḥ ।। prakṛtīnāṃ dadad rājā śeṣopyāyau yathocitam ।
pratyavekṣām akārṣīt sa śālinām iva kārṣakaḥ ।। nāsahiṣṭeva taccāpaṃ tulāṃ śārṅgapinākayoḥ । dūrakāryārthasādhinyā dhanuṣmattā bhruvaḥ punaḥ ।। astaṃ yas tamasāṃ kulāni balato netuṃ sadā vāñchati kṣīṇaṃ taṃ vasunābhipūrya śaśinaṃ saṃvardhayaty añjasā ।
kāśyapyām avakāśamātraghaṭanāṃ śākhāmukhai rundhato vṛkṣān vṛṣṭibharaiś ca yo asya katamo bhānos tulām arhati ।। laddarājasutaṃ rājā nosrataṃ yam avardhayat । ahṛtadraviṇaṃ taṃ sa drohīti niravāsayat ।। makkadeśāgato jātu pustakāḍambaraṃ vahan ।
sadaulanāmā yavano rājendraṃ tam upāgamat ।। guṇān vikatthamānaṃ taṃ guṇirāgī nareśvaraḥ । upāgacchat pratidinaṃ darśanāyetaro yathā ।। sa tasya paṭahasyeva rājāpaśyat kramād asau ।
antassāravihīnatvaṃ parīkṣāyāṃ vicakṣaṇaḥ ।। mlecchamaskariṇi kṣoṇiprāṇeśo nirguṇe api saḥ । premāṇaṃ nāmucat putre piteva karuṇārṇavaḥ ।। pradoṣasyeva tamasāṃ durghanasyeva vidyutām ।
doṣāṇāṃ bahutā tasya prajās samudavejayat ।। tasminn avasare kaścid yogirājo jitendriyaḥ । nyavikṣatonnate stambhe yogābhyāsasya siddhaye ।। stambhopari navāhāni nirāhāram apaśyataḥ ।
tasyāśiṣaiva mahiṣī rājñaḥ putram ajījanat ।। tapasyatas tathā tasya tatra tan navamaṃ dinam । rājñas tv anavamaṃ putrajanmakālamahotsavaḥ ।। hemantānte patati tuhinaṃ phālguṇe valgu valgad dīpasyāpi sphurati sutarāṃ śāntikāle atidāhaḥ ।
śaityodreko vahati vahati grīṣmakāle tuṣāraṃ vastu prāyaḥ prathayati nijaṃ dharmam āyāti nāśe ।। tapaḥkavacam aspṛṣṭvā tam adho mārgaṇair gatam । prahartur iva nirdeṣṭuṃ bhaviṣyantīṃ tathā gatim ।। rājamānyaṃ tam ālokya kupyantaṃ śāntamānasaḥ ।
nirṇayād acalad varṇī nayān na tu bhayodayāt ।। sa stambhān na mahādhairyād avārohan mahāmanāḥ । naivārohaj jagaddṛṣṭiṃ sadyo dyām api yogavit ।। atithiṃ yogapathikaṃ mā vadhīr mām iti bruvan ।
mlecchamaskariṇā varṇī khaḍgaghātair acūrṇyata ।। atyarthadarśanadveṣān madirāmadamohitaḥ । sa mlecchasahito yogirājaṃ tam avadhīc charaiḥ ।। santaptair malinais sthūlair janānāṃ tadvilokanāt ।
bhūtale patitaṃ vāṣpair apavādaiś ca rājani ।। pṛthvīnātho atha tac chrutvā śuddhyartham iva magnavān । bhīhrīśokakrudhāścaryakṛtyacintārṇaveṣu saḥ ।। prathamodbhūtaputre api tasminn ahni mahībhujā ।
nāsnāyi nābhyavāhāri vyavāhāri na nākathi ।। anyedyur bhūpatiḥ pṛṣṭasmṛtijñagurukovidaḥ । hantur daṇḍaṃ vadhaṃ śṛṇvan karuṇāyantrito abhavat ।। pratīpaṃ kharam āropya pratihaṭṭaṃ paribhramam ।
naramūtrābhiṣiktasya kūrcasya parikartanam ।। ṣṭhīvanaṃ sarvalokānāṃ pretāntrair bāhubandhanam । jīvanmaraṇam ādikṣad daṇḍaṃ tasya kṛśāyateḥ ।। rājani mlānihīnāni diksaugandhyavahāni ca ।
apatan nākapuṣpāṇi paurāśīrvacanāni ca ।। madrarājaduhitros sa caturas tanayān nṛpaḥ । yathā daśaratho rājā janakān tān ajījanat ।। jyāyān ādhamakhānas sa hājyakhānas tathā paraḥ ।
khāno jassarathaḥ khāno baharāmaś ca sañjñitaḥ ।। hindavas sūhabhaṭṭena balād ye pīḍitā bhṛśam । paradeśaṃ gatās te tu bibhrato veṣakalpanām ।। nijācāre ratā nityaṃ tadācāradviṣo hṛdā ।
svam ācāram anuṣṭhātuṃ preritāś ca dvijair balāt ।। dāritās svatrāṇabhayād utkocārpaṇatatparāḥ । rakṣitā bhūmipālena tadupadravavāraṇāt ।। kṣīrārṇavasya mathanāt paratas sudhādiratnāni tāny anupabhoganirarthakāni ।
yo nītavān saphalatāṃ kila pātradānāt stutyas sa mandaragirir girirājavarge ।। nadīr avaṭapātena bhuvaś cāmbu vināphalāḥ । saṃyogāt saphalīkṛtya yaśaś citram ajījanat ।। rājñotpalapurakṣoṇau kulyāṃ prāpayya vapriṇīm ।
tayor nirarthakatvena dūṣaṇāvinivāritā ।। nandaśailamarau kulyām avatārya mahīpatiḥ । asmārayac cakradharaṃ sāgarāntar nivāsinam ।। karālambas satāṃ bibhrad akarālaṃ sitaṃ yaśaḥ ।
kulyayākārayad deśaṃ karālākhyaṃ stuteḥ padam ।। sāgrahārā dvijā yatra sāgrahārāś ca yoṣitaḥ । sātha jainapurī rājñā karāle niramīyata ।। avantipurabhūmau ca kāntodantena bhūbhujā ।
kulyāvatāritātulyā śālisampattiśālinī ।। girimārgeṇa gaṅgāyā mānasaṃ prāpite jale । kiṃ pūtaṃ mānasenedam amunā kim u mānasam ।। vyaḍambayat svamūrtiṃ yā mānasapratibimbitām ।
vidhāya tattaṭe tena nagarī saphalāyitā ।। śrīsvayasya yam ānetuṃ prajñā na sphuṭam asphurat । śrīsekandaraśāho api kuṇṭhotkaṇṭho abhavattarām ।। śrījainollābhadenas tam ānīya paharaṃ nadam ।
prāsiñcad viṃśatikrośāñ chrīmān svayapure marum ।। durbhikṣavyāptacittānāṃ viśrāntijananān nṛṇām । viśrāntisañjñayā kulyā prasiddhābhūt pade pade ।। śrīmān suyyapurāt pārevitastaṃ dharaṇer nṛpaḥ ।
saṃyojya paharaṃ tāpavyāpadaṃ sa nyavārayat ।। ā pradyumnagiriprāntād amareśapurāvadhi । maṭhāgrahārahaṭṭāḍhyāṃ sa jainanagarīṃ vyadhāt ।। svargaṃ jetum ivodasthād unnatair aśmaveśmabhiḥ ।
saṅkrāntā jainagaṅgāyāṃ phaṇilokasya yāgamat ।। jainagaṅgāṃ raṇasvāmiprāsādaṃ prāpitāṃ kṛtī । vyasismarat smerayaśā haripādakutūhalam ।। pāresuyyapuraṃ jainagirisañjñāṃ purīṃ vyadhāt ।
kailāsācalatulyeva prāsādair abhibhūṣitā ।। siddhakṣetre sureśvaryāṃ prasiddho vilasadyaśāḥ । rājadhānīṃ niṣiddhārir vyadhāt siddhipurīm asau ।। prāsādaśikhare rājā mārtaṇḍāmaranāthayoḥ ।
rājadhānyau vyadhāt saudhadhautadūranabhastale ।। subhikṣaṃ suyyarājena pūrvam aṅkuritaṃ kila । tataḥ prabhṛty atīteṣu bahuṣv api ca rājasu ।। prajānām alpapuṇyatvān nāvardhata manāg api ।
tapobalāt pallavitaṃ puṣpitaṃ phalitaṃ tathā ।। śrījainollābhadīnena yugapat tad vyadhīyata । tapasām atiśuddhatvāt kim iva jñāpakaṃ param ।। pūrvapuṇyakṣaye rājyāt patanty anye mahīkṣitaḥ ।
tasya janmāntare rājyaprāptyai rājyam abhūt prabhoḥ ।। sa nadīmātṛkāḥ kṛtvā dharaṇīr devamātṛkāḥ । agrahārān anu kṣmāpo dvijebhyo yad adāt sadā ।। varāhakṣetranagaravijayeśānakādiṣu ।
yavanebhyo agrahārān sa savihārān svayaṃ dadau ।। vijayakṣetravārāhakṣetraśūrapurādiṣu । sattradānena sa trāsam api gotrabhido vyadhāt ।। bhūmivikrayabhūrjādi kṛtacihnaṃ mahībhujā ।
nihnavaprāgabhāvāya dharmādhikaraṇaṃ kṛtam ।। yo jayāpīḍadevena prāpto nāgaprasādataḥ । sa daṇḍam iva tasyādāt tāmraṃ tāmrākaro giriḥ ।। maṇīn khanibhyaś cālabhyāṃs tadrājye bhūr ajījanat ।
ye jainamaṇayaḥ khyātāḥ padmarāgamadacchidaḥ ।। saritāṃ saikate nītasikatābhramadaṃ tadā । kāñcanaṃ kāñcana cchāyāṃ bibhral lokair acīyata ।। saritsuvarṇāt ṣaṣṭhāṃśo grāhyo bhāvibhir īśvaraiḥ ।
tāmrapaṭṭe alikhad yācñāvākyam evaṃ nareśvaraḥ ।। nagarādhikṛtaḥ kācaḍāmaro dustare pathi । krośamātraṃ vyadhāt setuṃ nagarāntaś śilāmayam ।। nātmaiva setudānena tena paṅkāt samuddhṛtaḥ ।
sakalo api jano madhyenagaraṃ puṇyaśālinā ।। viṣaye viṣaye cakre śiryabhaṭṭo maṭhān pṛthūn । anye api sacivā rājño dharmaśālā bahūr vyadhuḥ ।। padmākarasya mathanāya gajādhirājāv abhyudyatau satatam eva tadambudṛptau ।
tāvat karākari rasād iha cātimattau kṛtvā kṣaṇād agamatāṃ svayam eva nāśam ।। masodaśūrau dhātreyau bhūpater ekagotrajau । dvau randhrānveṣiṇāv āstām anyo'nyavibhavāsahau ।। rājñā tau vāritakrodhau snehadākṣiṇyaśālinā ।
hatvānyataram utpiñjasajjāv abhavatāṃ ciram ।। kadācid bhūpater agre spṛṣṭaś śūreṇa vākcharaiḥ । masodaṭhakkuraś śastrasannyāsaṃ samakārayat ।। nyastaśastras sa rajanau gacchan mitaparicchadaḥ ।
randhraṃ labdhvātha śūreṇa masodaṣ ṭhakkuro hataḥ ।। vinnādyaiṣ ṭhakkurais tasya bhrātṛbhiḥ khyātapauruṣaiḥ । hantum abhyarthitaś śūro bhūpateḥ premaśālinaḥ ।। śūre sānucare vinnaṭhakkureṇa hate sati ।
prasādam agamat kīrtiṣ ṭhakkurāṇāṃ ca dhīs tadā ।। tathā sa yogināṃ mānam adād bhūlokavāsavaḥ । teṣām agre yathā madrarājādyair laḍitaṃ śvavat ।। sa dadad yogināṃ bhogaṃ yāgaṃ tebhyo agrahīn nṛpaḥ ।
bhayaṃ dadad arātibhyo dadhāv abhayam apy aho ।। mudrākarparakanthādi vārayan yogināṃ nṛpaḥ । kuṇḍalaṃ hemapātrāṇi dukūlam api dattavān ।। chittvā parvatapakṣatīr api navāḥ pheṇena hatvāpy ahiṃ kṛtvā yajñaśataṃ trilokavijayī kīrtyā na tṛptiṃ gataḥ ।
indraḥ pītasitāsitāruṇaharidvarṇaṃ vidhatte dhanurjyotir dhūmasamīranīraghaṭanāmātre apy asāre ghane ।। bhūtānāṃ bhāvināṃ vāpi yad aśakyaṃ mahībhujām । tad iṣṭasāhaso rājā kīrtaye kartum iṣṭavān ।। kartavyaṃ sāhasaṃ yad yad ucitaṃ yad ayaṃ nṛpaḥ ।
kālasyānavadhitvāc ca vipulatvena ca kṣiteḥ ।। tat tat sambhāvya sādhyaṃ sa bhāvibhir medinīśvaraiḥ । dūrād abdhim ivāyāto ratneṣv adhikadīptiṣu ।। sāhaseṣv ekam ādātum api prāpa na niścayam ।
upacārair daridrāṇāṃ saṃbhavodāramānasaḥ ।। na toṣitaś śrutai rājñām atītānāṃ ca sāhase । agamyeṣv api bhūpālaś śaileṣu ca sarassu ca ।। śabdeṣv artheṣv iva kavis tatas samacaran nṛpaḥ ।
vaṇijām iva vākyāni vyavahārasamutsukaḥ ।। rājā nīlapurāṇādīn paṇḍitebhyas tato aśṛṇot । cintāntarāṇi santyajya sāhasaikasamutsukaḥ ।। kadācid dharaṇīpālaś ciram evam acintayat ।
dehasyeva trilokasya mukhavat kṣitimaṇḍalam ।। pradhānaṃ tatra kaśmīramaṇḍalaṃ nayanaṃ yathā । śailarājaśikhāḥ pakṣmatulāṃ yatra vahanti tāḥ ।। tārāmaṇḍalavat tatra mahāpadmasarovaraḥ ।
śaśvad udbhramito yatra mainākānveṣaṇodyataḥ ।। pratibimbaphalād bhāti jāne himagirīśvaraḥ । samudrasadṛśe yatra pratibimbacchalād raveḥ ।। antaḥ kṛtāspado dīpto lakṣyate vaḍavānalaḥ ।।
mahāpadmāspadaṃ tatra jyotirmaṇḍalasodaram ।। tad āpūrya kathañcic cet kiyanmātram api kramāt । nirmāṇaṃ śakyate kartuṃ tadā rājyaphalodayaḥ ।। agādhasalilacchannakrośāṣṭāviṃśatipramaḥ ।
sarorājas sa hi mahān āśayo mahatām api ।। vicintyeti sa visraṣṭuṃ tatropāyaṃ sarovare । nāvāsya gatavān madhyaṃ yogīvātmānam ātmanā ।। sadaivoddhatakallolaṃ mahāpadmasaro mahat ।
nāgāhanta nṛpāḥ pūrve taraṇībhaṅgaśaṅkinaḥ ।। tapaḥprabhāvād dhairyād vā kāryagauravato api vā । sthalavat salile tatra sa rājānvasarat sukham ।। yac cetasā cirataraṃ paricintyamānaṃ cintāmaṇiḥ kila dadāti tad eva nānyat ।
cittasya cāpi yad agocaratām upaiti tat tu prayacchatitarāṃ vata buddhiratnam ।। tasya hi kṣitipālasya nirālambamates sataḥ । sarasas sthalatāṃ kartum upāyaḥ pratyabhād ayam ।। śilāpūrṇapravahaṇair upary upari pātitaiḥ ।
śailaśṛṅgair ivāmbhodhim etad āpūrayāmy aham ।। kṛtābhir lohanaddhābhiḥ paṭṭībhir devadāruṇaḥ । na klidyante tatas toye śilāpravahaṇādibhiḥ ।। tataḥ pratyāgato rājā vṛddhān ābaddhakautukaḥ ।
abhyagāc charaṇaṃ tatra te cainaṃ nṛpam abhyadhuḥ ।। dvārikeva śubhā tasya purī sandhimatī kila । sudarśanena cakreṇa manujānāṃ samāśritā ।। nagaryā devatā tasya mahāpadmaḥ phaṇīśvaraḥ ।
tvam ivaitāṃś caturvarṇān putravat paryapālayat ।। kalikālabalāt tatra durācāraniṣeviṇaḥ । janās taddeśavāstavyāḥ prāpur vṛddhiṃ dinād dinam ।। atha karmānusāreṇa viparyāsānubandhataḥ ।
krodhaṃ nāgapatir yāto dūṣaṇād iva sajjanaḥ ।। anujjhitanijācāraṃ kumbhakāraṃ sa kañcana । svapne avadad durācārān paurān majjayitāsmy aham ।। nāgaḥ prajādurācārāt prajā vroḍayatī ti tam ।
prātar vadantam ahasan paurāḥ paśum ivākhilāḥ ।। tadāstike kumbhakāre gate tasmāt purād drutam । nāgendro jalapūreṇa sarvam avroḍayat puram ।। yāvat paurāḥ purāc celus te sarve hariṇā iva ।
tāvad evāgram ākrāmad dāvāgnir iva tajjalam ।। phaṇāśatollasadvāridhārāśabdabhayaṅkaraḥ । nāgarājo atha nagarīṃ vairīvāveṣṭayaj jalaiḥ ।। mantrān paṭhatsu vipreṣu aneṣu praṇamatsv atha ।
rudatsv api ca bāleṣu nāsyābhūd yamavad dayā ।। bhayād bāleṣu putreṣu kaṇṭhalagneṣu yoṣitaḥ । vāṣpamuktāphalaiś cakruḥ pūjāṃ phaṇipater iva ।। pādād aṅkaṃ tataḥ kaṇṭhaṃ tatas skandhaṃ tataś śiraḥ ।
prāṇā iva sutā jagmur mātṝṇāṃ bhayavihvalāḥ ।। sarvāṇy aṅgāni nārīṇāṃ śṛṅgārīvānurāgavān । kampamānāni lolas sa jalapūras samaspṛśat ।। hrasvaṃ dīrghaṃ ca sūkṣmaṃ ca sthūlaṃ cāṇu mahat tathā ।
andhakāra ivācchādya jalapūro vyajṛmbhata ।। agādhe salile tasmin khalasparśāsahas tataḥ । phaṇirājas sthitiṃ cakre vipine sajjano yathā ।। kāliyas sa hi nāgendraḥ padākrānto muradviṣā ।
śirasy utpannapadmatvān mahāpadmābhidhāṃ gataḥ ।। naṣṭān yojayituṃ bhūyaḥ kaśmīrān icchato hareḥ । avatāras tvam etat te sidhyaty eva cikīrṣitam ।। rājā śrutveti sa svapne kṣaṇam evam acintayat ।
evaṃvidhāni kāryāṇi sidhyeyuḥ katham anyathā ।। prajācāraviparyāsān nākṣamiṣṭa puraṃ phaṇī । nāniṣṭaṃ sahate alpo api tādṛśas tu mahān katham ।। nāgarājocitaṃ chattrasagotram aham atra tu ।
sthalamātraṃ yaśoratnaghaṭikārabhyam ārabhe ।। ullolasaraso madhye vartamāne mahāsthale । pavitre vijane cātra siddhiṃ yāsyanti sādhakāḥ ।। cintayitveti bhūpālaś śilāpravahaṇair dṛḍhaiḥ ।
ullolasaraso madhyam apy agādham apūrayat ।। sarasas tu tatas tasya sthalībhūte atha bhūpatiḥ । madhyadeśe mahārājo jainalaṅkāṃ vinirmame ।। ante tasyaiva saraso rākṣasendraprasādataḥ ।
jayāpīḍamahīpālas sthalabhāvam adāpayat ।। hemante bisaśṛṅgāṭakavukoddharaṇādinā । śrījayāpīḍakoṭṭasya jñāyate agādhavartitā ।। ullolasyāntabhāgeṣu suyyākuṇḍalakādayaḥ ।
dṛśyante bahavo grāmā viśālasadanāṅkitāḥ ।। girayo api nimajjanti yatra tatra tu sa vyadhāt । jainalaṅkāṃ mahāṭaṅkāṃ taṃ nidhāyādhikāriṇam ।। ruyyabhāṇḍapatiṃ śilpakauśalābhyullasanmatim ।
rājadhānīmahādvāraṃ naṣṭaṃ yo ayojayat punaḥ ।। himācalaśikhādarpacchedaprāsādameduram । kramarājye sphuradrājyas suratrāṇapuraṃ vyadhāt ।। jainakoṭṭaṃ ghaṭṭitārir aṭṭaśāli samantataḥ ।
nṛtyatpaṭṭapatākāntakāntaṃ rājā vinirmame ।। jīrṇoddhāreṣu sarveṣu nirmāṇeṣu naveṣu ca । ājñā rājño babhau hetū ruyyabhāṇḍapateś ca dhīḥ ।। mahāpadmasarastīre jainopapadaśālinaḥ ।
puramaṇḍapikāghoṣāṃs tathā śrījainakuṇḍalam । sa jainapattanaṃ cāpi vidadhe dharaṇīpatiḥ ।। kāruṇyāt kīrtilobhāc ca svayam evātha bhūpatiḥ । vāmaparśve girau vāri visraṣṭuṃ ciram abhramat ।।
dṛṣṭvā nissalilaṃ śailaṃ ledaryānayanotsukaḥ । aśrauṣīc chāstravṛddhebhyas tanmūlam amareśvaram ।। nirvighnaṃ kāryasiddhyarthaṃ prasādayitum īśvaram । ārurohāmareśādrim abhimānam ivātha saḥ ।।
te latābhya iva mlecchā nāgebhyaś śaṅkayākulāḥ । nānyo'yam iva saṃlāpaṃ tatra svaka iva vyadhuḥ ।। tvagroginām iva svasthās turuṣkāṇāṃ vanasthitāḥ । nāgā darśanam apy antar nāsahanta kadācana ।।
dhairyeṇopadruto rājā śuśruvān nāsahiṣṭa tān । bālo agnikaṇavipluṣṭaḥ padmarāgam ivāmalam ।। kapīnām iva baddhānāṃ bhītānām api ca dhruvam । mlecchānāṃ ca durācāracāpalyaṃ vinyavartata ।।
yad udgarjadbhir udyadbhis savidyudbhir ghanair ghanaiḥ । kopenevābhavat teṣu tataḥ kālamukhaṃ nabhaḥ ।। kātareṣv iva saṅgrāmād gires tūrṇapalāyiṣu । mleccheṣu karakāvarṣair naṣṭadhairyeṣu tatkṣaṇam ।।
mānād iva kulīno atha bhaktyā dhairyād avicyutaḥ । avarūḍho na śailendrāt kaśmīrendraḥ kathañcana ।। māntrikeṣv iva megheṣu garjatsu yavanoragaiḥ । tyakto nidhir iva kṣmāpo devo nāgair aśaṃsyata ।।
nivṛtyatām ito deva kāryasiddhir bhaviṣyati । pūjopakaraṇaṃ śambhoḥ prāptam eva visṛjyatām ।। svapne divyākṛteḥ puṃsaś śrutveti kṣitināyakaḥ । siddhakāryas tataḥ prātaḥ kaśmīrāntaram āviśat ।।
ledarīṃ girimārgeṇāpaya mārtāṇḍapattanam । iti rājā samādikṣad dhārmikaṃ śiryabhaṭṭakam ।। dayālutvāt praśastatvān nirlobhatvān mahībhujā । niyuktas sa nadīkṛṣṭāv alagad bhaṭṭaśiryakaḥ ।।
so avyāhatājñas sarvatra lokālīpatibhis tataḥ । lokam ānāyya śailendraṃ saritaḥ padavīṃ vyadhāt ।। avaṭeṣu śilābandhaṃ nimneṣu grāvapūraṇam । khanīṣu kuṭilaṃ mārgaṃ tasyās sa sarito vyadhāt ।।
taṭasthān poṣayanty uccaiḥ purastācchākhinas sarit । sā tu rājasabhevātha rabhasād udapūrayat ।। prajñeva viduṣas sthitvā ciraṃ pratipadaṃ sarit । lolīkṛtataraṅgabhrūḥ prātiṣṭhata śanaiś śanaiḥ ।।
rājñas tapaḥprabhāveṇa bhaṭṭaśiryanayena ca । prajānām api bhāgyena nāsyā vighno abhavat kvacit ।। sā bhajantī giriṃ kvāpi tyajantī dūrataḥ kvacit । vaprāt pararatevābhūt saśabdakalahā sarit ।।
navasya bhūmipālasya cittavṛttir ivāmbhasā । avaṭo dakṣiṇe nadyā vāme adrir vikaṭopalaḥ । puras tuṅgā ca dīrghā ca śileti kvāpy adṛśyata ।। sthūlena gaṇḍaśailena purato ruddhapaddhatiḥ ।
na tasthau na yayau kulyā kāminīva vimānitā ।। rājñā svayam athāpy atra gaṇḍaśaile vidārite । sarit tīrṇapratijñena gacchantī kramate sma sā ।। nadyā vyākraṣṭum iṣṭāyāś śilayā mārgarodhane ।
mihirākhyo nṛpaḥ krodhāt strīlakṣāṇi jaghāna saḥ ।। śrījainollābhadīnas tu sarito mārgarodhinīm । dārayitvā śilāṃ śastrair janatās samajīvayat ।। girīśamukuṭabhraṣṭāṃ gaṅgām iva bhagīrathaḥ ।
ledarīm abdhivistīrṇāṃ mārtāṇḍakṣmām avāpayat ।। mekhaleva gires tasya rājñaḥ kīrtir ivāmalā । bhūmer muktālatevāsau sarit param aśobhata ।। samīpastho api mārtāṇḍo na māṃ śoṣayituṃ kṣamaḥ ।
itīva taraloddāmā ninādam akarot sarit ।। ekaś śrījayanollābhadīno dharmaparo nṛpaḥ । saritpravāhakapaṭād iti rekhāṃ vidhir vyadhāt ।। brahmacaryopataptānāṃ strīsaṅgād iva bhūruhām ।
sekāt saritkṛtāt tatra kim apy udabhavat sukham ।। darśitā vartanābhis sā gacchantī subhagaṃ śanaiḥ । sarit saphenahasitā mārtāṇḍam ahasattarām ।। sūryo hāripravāhāyāṃ sariti pratibimbitaḥ ।
mūrtas sannihito jñātaḥ kalāv api ciraṃ janaiḥ ।। nanu dīnān pālayantī nadān abhimukhī satī । sarit prasiddhim agamaj jainadharmanadīti sā ।। sāndraṃ pradoṣajanitaṃ timiraṃ nivārya viśvaprakāśanaparasya divākarasya ।
āyāti maṇḍalatalaṃ svayam eva tejaḥ śreṣṭhauṣadhīśa ṛṇam āstatarāṃ ciraṃ yat ।। tripañcāṅgamite varṣavṛnde yāte kaleḥ kila । atharvakauśalād droṇo raṇaṃ kurubalair vyadhāt ।। kurubhir nihate droṇe tadātharvā nirāśrayaḥ ।
śaraṇīkṛtavān vedaḥ karṇāṭān paṭucetanān ।। śāstreṣv atharvavedasya māhātmyaṃ paripaśyatām । kāśmīrikāṇāṃ tatprāptyai ciram āsīn manorathaḥ ।। kāle atha vipule yāte sūhabhaṭṭabhayākulaḥ ।
yuddhabhaṭṭābhidho mānī deśāntaram agād guṇī ।। yajuṣaḥ paṭhanāt prītaiḥ karṇāṭais so atha pāṭhitaḥ । sarahasyam atharvāṇaṃ nijāṃ pratyāgato bhuvam ।। śrījainollābhadīnasya guṇino guṇarāgiṇaḥ ।
upadīkṛtya taṃ vedaṃ parāṃ tuṣṭim ajījanat ।। dattasvakīyavastrānnaś śiryabhaṭṭo atha dharmavit । tenaivātharvavedaṃ taṃ dvijaputrān apāṭhayat ।। sā dharmiṣṭhā śālāsya śiryabhaṭṭasya dhīmataḥ ।
karṇāṭāṇām api param agamat spṛhaṇīyatām ।। snigdhā vidyuc chravaṇamadhuraṃ garjitaṃ vṛṣṭir iṣṭā chāyā bhāsvatklamabharaharī māruto mandamandaḥ । varṣākālaṃ vidhir anudinaṃ vardhayan svair guṇaughair grīṣmārtāsu prathayati dayādakṣiṇatvaṃ prajāsu ।। daśāvidhurabhāvena vipakṣasya balena vā ।
dānasaṃskāramānādāv anurūpe parāṅmukhaḥ ।। yasminn ādhamakhānākhye jyeṣṭhe putre api bhūpatiḥ । aprasanno vidagdhatvahīnais sambhāvitaś ciram ।। hājyakhānādiputrebhyo viśeṣād vihitādaraḥ ।
vibhāsitas sa rājñāpi tilako madhunā yathā ।। ādau pādatale santaṃ karālambaṃ tataḥ kṛtam । yaṃ darśanāntare ca drāg uttamāṅgopari sthitam ।। avardhayat kramād eva kalānāṃ nidhim īśvaraḥ ।
mallādaryāvakhānas sa sarvatrādhikṛtaḥ kṛtaḥ ।। samo vaiśravaṇasyāsīd bhaṭṭavaiśravaṇo guṇaiḥ । īśvarasya prasādena rājabhir yad avartsyata ।। bhūpateḥ komalakarā manojñācaraṇāñcitā ।
abhirāmamahodantā karuṇā vallabhābhavat ।। anighnan karuṇānighno narendro ḍombataskarān । bandhayan nigaḍair gāḍhaṃ mṛtkarmākārayat sadā ।। nirdiśan yaśasā śubhrā diśo nṛpatir ādiśat ।
avadhaṃ khagamatsyānām anekeṣu sarassu saḥ ।। atha jātu hṛtāṃ caurair gāṃ parijñāya kañcana । krandantaṃ bhūmipaḥ pṛcchaṃs caurāṃś cāthāpy aḍhaukayat ।। vayolakṣaṇasaṃvādaṃ vinā gor bhugnaśṛṅgatām ।
sabhākṣobheṇa hetuṃ sa satyavāg brāhmaṇo abravīt ।। tilakādivad evāsyās sahajā bhugnaśṛṅgatā । rājñā pṛṣṭe vadaty evaṃ caure mūkā sabhābhavat ।। parīkṣārthaṃ timisvede rājñā gośṛṅgayoḥ kṛte ।
kuṭilatvaṃ vyapaiti sma prāk caurasyātha śṛṅgayoḥ ।। evaṃ buddhiprakarṣeṇa vyavahāravimarśataḥ । amātyaparṣado harṣacittotkarṣam ajījanat ।। prāḍvivākaḥ kṣamābuddhir yuktadaṇḍatvarañjakaḥ ।
rājño avahat prajābhāraṃ gaṇanāpatigaurakaḥ ।। yair dattam upakāritvād utkocadraviṇaṃ svayam । kālāntare kṛtaghneṣu teṣv evāsthānamaṇḍape ।। prakāśayatsu taddānaṃ kupitena mahībhujā ।
maulāno malla esākas tebhyas tat pratidāpitaḥ ।। ādau pādatale tiṣṭhan karālambīkṛtas tataḥ । atha cakṣuṣyatāṃ gacchann uttamāṅgordhvavartitām ।। krīto daryāvakhāno atha kṛtajñeneśvareṇa saḥ ।
kalānidhir himaruciḥ kaumudīṃ hi tato vahan ।। dinapatir na rasātalagaṃ tamaś śamayituṃ yatate yad avekṣya saḥ । ativaladruci kālaghanāvṛter harati tatpratibimbam aho jagat ।। rājā bhūbhārakhinno api khaḍgadhārādhvago api san ।
svadattaṃ vibhavaṃ yasya dṛṣṭvā viśrāmam āptavān ।। astaṃ mahmadakhānas sa kalānidhir athāgamat । atyantaramaṇīyānāṃ sucirasthāyitā kutaḥ ।। pratyabdaṃ pratihāryādyair yo vyadhāt prītim arthinām ।
satyavrato divam agān mahimaśrīs sa ṭhakkuraḥ ।। tadgotrajebhyas sa kilāgūḍhaṃ tasya vadhaṃ vyadhāt । yo dūtyacchalato rājñā svadeśān niravāsyata ।। rājñas saindhavaśulkādisthāne sondhyābhidhe pure ।
pratyāgatas sa tīrthādhvakhinno vinno divaṃ yayau ।। rājño dharmādhikāreṣu pratyavekṣāparas sadā । mahāśrīśiryabhaṭṭo api tasmin kāle divaṃ yayau ।। gateṣv apy eṣu dharmo asya rājño naivālpatāṃ gataḥ ।
kṣmāṃ dadhānasya śeṣasya diggajā hi paricchadaḥ ।। ekāha eva dīnnārakoṭir ekā mahībhujā । bālebhya eva dattāsīj jayyabhaṭṭamukhena yat ।। adbhūtānāṃ padārthānāṃ tadrājye saṅgraho abhavat ।
nārāyaṇāvatāro ayaṃ jñāyeta katham anyathā ।। yeṣāṃ himāṃśupīyūṣapravāhā nityabhikṣavaḥ । ikṣavas tena mārtāṇḍadeśabhūmiṣu ropitāḥ ।। tyajatā yogamāhātmyād valīpalitavikriyām ।
śrījainollābhadenena vibudhatvaṃ prakāśitam ।। udīpe sasyasampatter upaplavakarīṃ vyadhāt । tūlamūlād apākṛṣya sindhuṃ bhārosagāminīm ।। pūrvābdatithivārarkṣasaṅkrāntyādyekasādhanaḥ ।
tithivārarkṣasaṅkrāntīr bhāvinyabde kṣaṇāl likhan ।। tadrājye ruyyabhaṭṭo abhūd rājavāllabhyaviśrutaḥ । anādaraṃ khaṇḍakhādye kārayan gaṇitāgame ।। candre astaṃ gata eva daivavaśataś śokāgniśāntyai niśā tatkāntā ravikāntavahnim udayāt kaṣṭaṃ praviṣṭā satī ।
dyām āruhya tadīyadhūmakapaṭāt prāptā punas tanmaho yat so ayaṃ graharājapādamahimaprāptaḥ prasādodayaḥ ।। ṛtupatiś śiśireṇa samatsaro apy ativiruddhakaro na hitas sthitaḥ । yadi bhuvaṃ śiśiro na vināśayet kim iva nāma madhur vata yojayet ।। sūhabhaṭṭo atha śāstrārthamaṇḍito apy atha paṇḍitaḥ ।
darśanadveṣataḥ pretadāhaṃ vata niṣiddhavān ।। pretadehās tadā kecit tyaktā gūḍhaṃ jalāntare । araṇye kecana tyaktā nikhātā bandhubhiḥ pare ।। kāladharmam upete atha sūhabhaṭṭe śanaiś śanaiḥ ।
prajā vītabhayā kāṃścit pretān gūḍham adāhayan ।। doṣān dṛṣṭvā svayaṃ rājñā saidamakke nirākṛte । adahan prakaṭaṃ pretadehān ahani bāndhavāḥ ।। athānusaraṇāt patnyaḥ patyus sukṛtaśālinaḥ ।
svargāṅganāṅgasaṃsargāt puṇyakṣayam avārayan ।। bhoktuṃ rājyaṃ paitṛkaṃ tad dhātrā dattaṃ saṭhakkuraḥ । jayanollābhadīno asau kaśmīrān pratyupāyayau ।। hatānāṃ vasuvāso'straśirastrādi pragṛhya tat ।
sadanaṃ sadhanaṃ jassaratho apy āgād vimucyatām ।। śukle śukle brahmaṇo ahni rasāṅke abde śaśāṅkage । jayanollābhadīno asau rājadhānīṃ viveśa saḥ ।। dānātakathaneśasya tanūjāya hanūmate ।
sarvasvakarṣaṇagrāmādhipatyaṃ pradadau nṛpaḥ ।। merakāya dadau bhūbhṛd āsthānāsanasaṃvidam । kartuṃ vicāradakṣāya satyāsatyaparīkṣaṇam ।। vivṛddhayavanādhikāravaravipravīrair viṭair bhaṭṭaiḥ kuṭilavartmagair mathitamohitāś ca prajāḥ ।
surejyadhiṣaṇaṃ vicāracaturaṃ paraṃ ṭhakkuraṃ nirīkṣya yuyuje vicārapadanirṇaye merakam ।। senādhipatyaṃ vīrāya ṭhakkurāyogratejase । vinnakaparamallekanaurujāya dadau nṛpaḥ ।। ledaryāṃ savyapāraṃ satājarājāya so adiśat ।
malleśarājāya dadau mahāgrāmaparamparām ।। viṣayaṃ deyanirmuktaṃ nṛpo apy ardhavanābhidham । ādamākhyāya sa dadau mahāvikramaśāline ।। pravareśapurādhīśatvaṃ paraṃ parameśvaraḥ ।
vīrāya mārgapataye mahmadākhyāya dhīmate ।। bhāṅgilaviṣayaṃ bhūbhṛt sa tulāyāṃ dadau nṛpaḥ । tasyānujān mārgapatīṃs tājakapramukhān bahūn ।। pañcagrāmīṃ mahārghāṃś ca dattvāśvān samatūtuṣat ।
śrījākoṭṭādhipatyaṃ ca mereṣkārapadaṃ dadau ।। ṭhakkurāyāhmadākhyāya mahāgrāmāṃś ca pattalām । ṭhakkurebhyo aparebhyo asāv api mānyatayā samam । mahāgrāmasahasrāṇi yatheṣṭaṃ pradadau nṛpaḥ ।।