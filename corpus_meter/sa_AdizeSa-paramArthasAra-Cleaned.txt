paraṃ parasyāḥ prakṛter anādim ekaṃ niviṣṭaṃ bahudhā guhāsu । sarvālayaṃ sarvacarācarasthaṃ tvām eva viṣṇuṃ śaranaṃ prapadye ।। ātmāmburāśau nikhilo api loko magno api nācāmati nekṣate ca । āścaryam etan mṛgatṛṣṇikābhe bhavāmburāśau ramate mṛṣaiva ।।
garbhagṛhavāsasambhavajanmajarāmaraṇaviprayogābdhau । jagad ālokya nimagnaṃ prāha guruṃ prāñjaliḥ śiṣyaḥ ।। tvaṃ sāṅgavedavettā bhettā saṃśayagaṇasya ṛtavaktā । saṃsārārṇavataraṇapraśnaṃ pṛcchāmy ahaṃ bhagavan ।।
dīrghe asmin saṃsāre saṃsarataḥ kasya kena sambandhaḥ । karma śubhāśubhaphaladam anubhavati gatāgatair iha kaḥ ।। karmaguṇajālabaddho jīvaḥ saṃsarati kośakāra iva । mohāndhakāragahanāt tasya kathaṃ bandhanān mokṣaḥ ।।
guṇapuruṣavibhāgajñe dharmādharmau na bandhakau bhavataḥ । iti gaditapūrvavākyaiḥ prakṛtiṃ puruṣaṃ ca me brūhi ।। ity ādhāro bhagavān pṛṣṭaḥ śiṣyeṇa taṃ sa hovāca । viduṣām apy atigahanaṃ vaktavyam idaṃ śṛṇu tathāpi tvam ।।
satyam iva jagad asatyaṃ mūlaprakṛter idaṃ kṛtaṃ yena । taṃ praṇipatyopendraṃ vakṣye paramārthasāram idam ।। avyaktād aṇḍam abhūd aṇḍād brahmā tataḥ prajāsargaḥ । māyāmayī pravṛttiḥ saṃhriyata iyaṃ punaḥ kramaśaḥ ।।
māyāmayo apy acetā guṇakaraṇagaṇaḥ karoti karmāṇi । tadadhiṣṭātā dehī sacetano api na karoti kiṃcid api ।। yadvad acetanam api san nikaṭasthe bhrāmake bhramati loham । tadvat karaṇasamūhaś ceṣṭati cidadhiṣṭhite dehe ।।
yadvat savitary udite karoti karmāṇi jīvaloko ayam । na ca tāni karoti ravir na kārayati tadvad ātmāpi ।। manaso ahaṃkāravimūrcchitasya caitanyabodhitasyeha । puruṣābhimānasukhaduḥkhabhāvanā bhavati mūḍhasya ।।
kartā bhoktā draṣṭāsmi karmaṇām uttamādīnām । iti tat svabhāvavimalo abhimanyate sarvago apy ātmā ।। nānāvidhavarṇānāṃ varṇaṃ dhatte yathāmalaḥ sphaṭikaḥ । tadvad upādher guṇabhāvitasya bhāvaṃ vibhur dhatte ।।
gacchati gacchati salile dinakarabimbaṃ sthite sthitiṃ yāti । antaḥkaraṇe gacchati gacchaty ātmāpi tadvad iha ।। rāhur adṛśyo api yathā śaśibimbasthaḥ prakāśate jagati । sarvagato api tathātmā buddhistho dṛśyatām eti ।।
sarvagataṃ nirupamam advaitaṃ tac cetasā gamyam । yad buddhigataṃ brahmopalabhyate śiṣya bodhyaṃ tat ।। buddhimano'haṃkārās tanmātrendriyagaṇāś ca bhūtagaṇaḥ । saṃsārasargaparirakṣaṇakṣamāḥ prākṛtā heyāḥ ।।
dharmādharmau sukhaduḥkhakalpanā svarganarakavāsaś ca । utpattinidhanavarṇāśramā na santīha paramārthe ।। mṛgatṛṣṇāyām udakaṃ śuktau rajataṃ bhujaṃgamo rajjvām । taimirikacandrayugavad bhrāntaṃ nikhilaṃ jagadrūpam ।।
yadvad dinakara eko vibhāti salilāśayeṣu sarveṣu । tadvat sakalopadhiṣv avasthito bhāti paramātmā ।। kham iva ghaṭādiṣv antar bahiḥ sthitaṃ brahma sarvapiṇḍeṣu । dehe aham ity anātmani buddhiḥ saṃsārabandhāya ।।
sarvavikalpanahīnaḥ śuddho buddho ajarāmaraḥ śāntaḥ । amalaḥ sakṛd vibhātaś cetana ātmā khavad vyāpī ।। rasaphāṇitaśarkarikāguḍakhaṇḍā vikṛtayo yathaivekṣoḥ । tadvad avasthābhedāḥ paramātmany eva bahurūpāḥ ।।
vijñānāntaryāmiprāṇavirāḍdehajātipiṇḍāntāḥ । vyavahārās tasyātmany ete avasthāviśeṣāḥ syuḥ ।। rajjvāṃ nāsti bhujaṃgaḥ sarpabhayaṃ bhavati hetunā kena । tadvad dvaitavikalpabhrāntir avidyā na satyam idam ।।
etat tad andhakāraṃ yad anātmany ātmatā bhrāntyā । na vidanti vāsudevaṃ sarvātmānaṃ narā mūḍhāḥ ।। prāṇādyanantabhedair ātmānaṃ saṃvitatya jālam iva । saṃharati vāsudevaḥ svavibhūtyā krīḍamāna iva ।।
tribhir eva viśvataijasaprājñais tair ādimadhyanidhanākhyaiḥ । jāgratsvapnasuṣuptair bhramabhūtaiś chāditaṃ turyam ।। mohayatīvātmānaṃ svamāyayā dvaitarūpayā devaḥ । upalabhate svayam evaṃ guhāgataṃ puruṣam ātmānam ।।
jvalanād dhūmodgatibhir vividhākṛtir ambare yathā bhāti । tadvad viṣṇau sṛṣṭiḥ svamāyayā dvaitavistarā bhāti ।। śānta iva manasi sānte hṛṣṭe hṛṣṭa iva mūḍha iva mūḍhe । vyavahārastho na punaḥ paramārthata īśvaro bhavati ।।
jaladaharadhūmodgatibhir malinīkriyate yathā na gaganatalam । tadvat prakṛtivikārair aparāmṛṣṭaḥ paraḥ puruṣaḥ ।। eksaminn api ca ghaṭe dhūmādimalavṛte śeṣāḥ । na bhavanti malopetā yadvad jīvo api tadvad iha ।।
dehendriyeṣu niyatāḥ karma guṇāḥ kurvate svabhogārtham । nāhaṃ kartā na mameti jānataḥ karma naiva badhnāti ।। anyaśarīreṇa kṛtaṃ karma bhaved yena deha utpannaḥ । tad avaśyaṃ bhoktavyaṃ bhogād eva kṣayo asya nirdiṣṭaḥ ।।
prāgjñānotpatticitaṃ yat karma jñānaśikhiśikhālīḍham । bījam iva dahanadagdhaṃ janmasamarthaṃ na tad bhavati ।। jñānotpatter ūrdhvaṃ kriyamānaṃ karma yat tad api nāma । na śliṣyati kartāraṃ puṣkarapattraṃ yathā vāri ।।
vāgdehamānasair iha karmacayaḥ kriyata iti buddhāḥ prāhuḥ । eko api nāham eṣāṃ kartā tatkarmaṇāṃ nāsmi ।। karmaphalabījanāśāj janmavināśo na cātra saṃdehaḥ । buddhvaivam apagatatamāḥ savitevābhāti bhārūpaḥ ।।
yadvad iṣīkātūlaṃ pavanoddhūtaṃ hi daśa diśo yāti । brahmaṇi tattvajñānāt tathaiva karmāṇi tattvavidaḥ ।। kṣīrād uddhṛtam ājyaṃ kṣiptaṃ yadvan na pūrvavat tasmin । prakṛtiguṇebhyas tadvat pṛthakkṛtaś cetano nātmā ।।
guṇamayamāyāgahanaṃ nirdhūya yathā tamaḥ sahasrāṃśuḥ । bāhyābhyantaracārī saindhavaghanavad bhavet puruṣaḥ ।। yadvad deho avayavā mṛd eva tasya vikārajātāni । tadvat sthāvarajaṅgamam advaitaṃ dvaitavad bhāti ।।
ekasmāt kṣetrajñād bahvyaḥ kṣetrajñajātayo jātāḥ । lohagatād iva dahanāt samantato viṣphuliṅgagaṇāḥ ।। te guṇasaṃgamadoṣād baddhā iva dhānyajātayaḥ svatuṣaiḥ । janma labhante tāvad yāvan na jñānavahninā dagdhāḥ ।।
triguṇā caitanyātmani sarvagate avasthite akhilādhāre । kurute sṛṣṭim avidyā sarvatra spṛśyate tayā nātmā ।। rajjvāṃ bhujaṃgahetuḥ prabhavavināśau yathā na staḥ । jagadutpattivināśau na ca kāraṇam asti tadvad iha ।।
janmavināśanagamanāgamamalasambandhavarjito nityam । ākāśa iva ghaṭādiṣu sarvātmā sarvadopetaḥ ।। karmaśubhāśubhaphalasukhaduḥkhair yogo bhavaty upādhīnām । tatsaṃsargād bandhas taskarasaṃgād ataskaravad ।।
dehaguṇakaraṇagocarasaṃgāt puruṣasya yāvad iha bhāvaḥ । tāvan māyāpāśaiḥ saṃsāre baddha iva bhāti ।। mātṛpitṛputrabāndhavadhanabhogavibhāgasaṃmūḍhāḥ । janmajarāmaraṇamaye cakra iva bhrāmyate jantuḥ ।।
lokavyvahārakṛtāṃ ya ihāvidyām upāsate mūḍhāḥ । te jananamaraṇadharmāṇo andhaṃ tama etya khidyante ।। himaphenabudbudā iva jalasya dhūmo yathā vahneḥ । tadvat svabhāvabhūtā māyaiṣā kīrtitā viṣṇoḥ ।।
evaṃ dvaitavikalpāṃ bhramasvarūpāṃ vimohanīṃ māyām । utsṛjya sakalaniṣkalam advaitaṃ bhāvayed brahma ।। yadvat salile salilaṃ kṣīre kṣiraṃ samīraṇe vāyuḥ । tadvad brahmaṇi vimale bhāvanayā tanmayatvam upayāti ।।
itthaṃ dvaitasamūhe bhāvanayā brahmabhūyam upayāte । ko mohaḥ kaḥ śokaḥ sarvaṃ brahmāvalokayataḥ ।। vigatopādhiḥ sphaṭikaḥ svaprabhayā bhāti nirmalo yadvat । cidīpaḥ svaprabhayā tathā vibhātīha nirupādhiḥ ।।
guṇagaṇakaraṇaśarīraprāṇais tanmātrajātisukhaduḥkhaiḥ । aparāmṛṣṭo vyāpī cidrūpo ayaṃ sadā vimalaḥ ।। draṣṭā śrotā ghrātā sparśayitā rasayitā grahītā ca । dehī dehendriyadhīvivarjitaḥ syān na kartāsau ।।
eko naikatrāvasthito aham aiśvaryayogato vyāptaḥ । ākāśavad akhilam idaṃ na kaścid apy atra saṃdehaḥ ।। ātmaivedaṃ sarvaṃ niṣkalasakalaṃ yadaiva bhāvayati । mohagahanād viyuktas tadaiva parameśvarībhūtaḥ ।।
yad yat siddhāntāgamatarkeṣu prabruvanti rāgāndhāḥ । anumodāmas tat tat teṣāṃ sarvātmavādadhiyā ।। sarvākāro bhagavān upāsyate yena yena bhāvena । taṃ taṃ bhāvaṃ bhūtvā cintāmaṇivat samabhyeti ।।
nārāyaṇam ātmānaṃ jñātvā sargasthitipralayahetum । sarvajñaḥ sarvagataḥ sarvaḥ sarveśvaro bhavati ।। ātmajñas tarati śucaṃ yasmād vidvān bibheti na kutaścit । mṛtyor api maraṇabhayaṃ na bhavaty anyat kutas tasya ।।
kṣayavṛddhivadhyaghātakabandhanamokṣair vivarjitaṃ nityam । paramārthatattvam etad yad ato anyat tad anṛtaṃ sarvam ।। evaṃ prakṛtiṃ puruṣaṃ vijñāya nirastakalpanājālaḥ । ātmārāmaḥ praśamaṃ samāsthitaḥ kevalībhavati ।।
nalakadaliveṇuvāṇā naśyanti yathā svapuṣpam āsādya । tadvat svabhāvabhūtāḥ svabhāvatāṃ prāpya naśyanti ।। bhinne ajñānagranthau chinne saṃśayagaṇe śubhe kṣīṇe । dagdhe ca janmabīje paramātmānaṃ hariṃ yāti ।।
mokṣasya naiva kiṃcid dhāmāsti na cāpi gamanam anyatra । ajñānamayagranther bhedo yas taṃ vidur mokṣam ।। buddhvaivam asatyam idaṃ viṣṇor māyātmakaṃ jagadrūpam । vigatadvandvopādhikabhogāsaṃgo bhavec chāntaḥ ।।
buddhvā vibhaktāṃ prakṛtiṃ puruṣaḥ saṃsāramadhyago bhavati । nirmuktaḥ sarvakarmabhir ambujapattraṃ yathā salilaiḥ ।। aśnan yadvā tadvā saṃvīto yena kenacic chāntaḥ । yatra kvacana ca śāyī vimucyate sarvabhūtātmā ।।
hayamedhasaharāṇy apy atha kurute brahmaghātalakṣāṇi । paramārthavin na puṇyair na ca pāpaiḥ spṛśyate vimalaḥ ।। madakopaharṣamatsaraviṣādabhayaparuṣavarjy avāgbuddhiḥ । niḥstotravaṣaṭkāro jaḍavad vicared agādhamatiḥ ।।
utpattināśavarjitam evaṃ paramārtham upalabhya । kṛtakṛtyasaphalajanmā sarvagatas tiṣṭhati yatheṣṭam ।। vyāpinam abhinnam itthaṃ sarvātmānaṃ vidhūtanānātvam । nirupamaparamānandaṃ yo veda sa tanmayo bhavati ।।
tīrthe śvapacagṛhe vā naṣṭasmṛtir api parityajan deham । jñānasamakālamuktaḥ kaivalyaṃ yāti hataśokaḥ ।। puṇyāya tīrthasevā nirayāya śvapacasadananidhanagatiḥ । puṇyāpuṇyakalaṃkasparśābhāve tu kiṃ tena ।।
vṛkṣāgrāc cyutapādo yadvad anicchan naraḥ kṣitau patati । tadvad guṇapuruṣajño anicchann api kevalībhavati ।। paramārthamārgasādhanam ārabhyāprāpya yogam api nāma । suralokabhogabhogī muditamanā modate suciram ।।
viṣayeṣu sārvabhaumaḥ sarvajanaiḥ pūjyate yathā rājā । bhuvaneṣu sarvadevair yogabhraṣṭas tathā pūjyaḥ ।। mahatā kālena mahān mānuṣyaṃ prāpya yogam abhyasya । prāpnoti divyam amṛtaṃ yat tat paramaṃ padaṃ viṣṇoḥ ।।
vedāntaśāstram akhilaṃ vilokya śeṣas tu jagadādhāraḥ । āryapañcāśītyā babandha paramārthasāram idam ।। iti paramārthasāraṃ samāptam ।।