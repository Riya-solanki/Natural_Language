jātiviṣaye vivadante vipaścitaḥ । prabhākaramatenāyaṃ teṣāṃ pratyāsa ucyate ।। kecidācakṣate jātiriti vikalpavilāsitam iti । eke tu sattīmapi jātimāśrayebhyo abhinnāmanumanyante ।
anye tu bhinnāmapyanumeyāmāhuḥ । apare tu bhinnābhinnāmicchanti । tathā ajātāvapi jātivyavahāro bahulamupalabhyate keṣāñciditi tannirākaraṇāyedamārabhyate । iddhāntaḥ- jātirāśrayato bhinnā pratyakṣajñānagoaraḥ ।
pūrvākārāvamarśena prabhākaragurormatā ।। pūrvapakṣaḥ- nanvāśraya eva dravyaṃ jāterasaditi saugatāḥ । tathāhi na paramāṇuṣu caturvidheṣu pārthivāpyataijasavāyavīyeṣu jātirāśritābhimatā, anuvṛttākārapratyayaviyogāt । bhinneṣu yadabhinnā jātirupeyate, tatrānuvṛttākārāvabhāsinī buddhireva nibandhanam ।
na kasyacijjantoḥ paramāṇuṣu karaṇapathavidūravartiṣu nipuṇamapi nirūpayo anuvṛttākārāvabhāsino matirāvirbhavati । yāpi ceyaṃ paramāṇuriti matiḥ, sāpi ārimāṇḍalyalakṣaṇaguṇakāraṇikā mīmāṃsakairapi saṅgīryate । pṛthivītvādikamapi na tattadasādhāraṇagandhādiguṇasamavāyamātralabdhātmalābhāyāṃ pṛthivyādibuddhau nibandhanam । na ca sthaleṣu dravyeṣa jātiḥ samaveyāt, teṣāmeva durupagamatvāt ।
na khalu sthūladravyārambho ghaṭate । tathā hidvyaṇukādikrameṇa sthūladravyārambho abhidhīyate, tatra tāvad dravyārambha eva na sādhīyāniti manyāmahe । na khalu tathaivaikaḥ paramāṇurārabhate । dravyasyaikākinaḥ sthūladravyāntarārambhakatvānupapatteḥ ।
na caikaikadravyavyatiriktamaparamārambhakamasti । saṃyogo api ca tayoranupapanna eva । sa hi naikaikadravyasamavetaḥ, nāpyanekadravyasamavetaḥ । ekaikātirekeṇānekasyābhāvāt ।
evañca pratyekamekadravyasamavetatvābhāve, nānekadravyasamavetatvamapi sambhavati । anenaiva mārgeṇa tryaṇukasya trimirdvyaṇukairārambhaṇīyasya mahimaguṇaśālinaḥ sambhavo nirastaḥ । tadevaṃ dūrabhūtā sthavīyasāmavayavināmārambhasaṃkathā । api cāvayavinaḥ kimavayaveṣu pratyekaṃ kārtsnyena vṛttiḥ ? vyāsaṅgena vā ? iti cintanīyam ।
na tāvat kārtsnyena vṛttimupalabhāmahe, ekaikāvayavagatasya tasyāpratipatteḥ । ekaikāvayavagate ca kampe rāge vā sakalasyāvayavinaḥ kamparāgapratītiprasaṅgāt । tathāvayavāntare ca kamparāgavirahe kamparāgavirahasamāsakteḥ, avayavī kampeta na kampeta, rajyeta na rajyeta ceti viṣamāṃ daśāmāviśet । nāpi vyāsaṅgenāvayavino vṛttiravayavāntaravirahāt ।
avayavāntaraśālino hi kenacidavayavena kvacana, kenacidavayavena kvacaneti vyāsaṅginī vṛttirupapattimatī । kiñcaikaikatrāvṛtteravṛttireva, ekaikātiriktānekābhāvāt । kiñca sakalāvayavagrahaṇe eva niyamenāvayavī jñāyeta, na ca tathā sambhavati, avayavāntareṇāvayavāntaratiraskārāt । na ca prakārāntareṇa vṛttiriti vadituṃ śakyam; anupapatteḥ prakārāntarasya ।
avayavebhyaścāvayavī vyatiricyamāno avyatiricyamāno vā na pramāṇena saṅgacchate । vyatirikto hi digrahe api grahaṇaṃ kadācidanubhavet । na khalu bhinnayoḥ sahopalambhaniyamo ghaṭapaṭayoriva । tadvadavayavyapi bhidyamāno nāvayavaireva sahopalabhyeta ।
kasyāñcidapi daśāyāmananubhūyamāneṣvapyavayaveṣvanubhūyeta । na cāvayavinamavayavānubhavamantareṇa kecidupalabhante । avyatiricyamānastu nāstyeveti vacanabhaṅgimātreṇoktaṃ bhavati । tadevamavayavi dravyamupapattibhiranusandhīyamānamekāntato līyate ।
kathaṃ tarhi sthūlāvabhāsinī manīṣā samarthanīyā ? itthamuttarādharabhāvena nirantaramutpannāḥ paramāṇava eva samadhigataindriyakajñānajananayogyadaśāviśeṣāḥ pratyakṣamīkṣyante । tāṃstathābhūtānanusaṃdadhatastadbalabhāvī mānasa eva sthūlavikalpo vijṛmbhate, dūrādiva taruṣu nirantareṣu samanubhūyamāneṣu vanamiti matiḥ । ataḥ sthavīyasāṃ dravyāṇāmāśrayatvenābhimatānāmayogājjātirapi tadāśritā nābhyupagamamarhati । api ca jātirapi nendriyajñānaviṣayā pratīyate, tasyā nityatvenābhyupagamāt ।
nahi nityaṃ kasmaicitkāryāya paryāptam; taddhi na śaktasvabhāvam, nityaṃ kāryodayaprasaṅgāt । aśaktasvabhāvaṃ tu nityatvādavicikitsayāśaktikaṃ nityaṃ na kiñcit kuryāt । na cājanakamindiranayajñānaviṣayatāmanubhavati । yo hi viṣayaḥ svasyānvayavyatirekajñānamanukārayati, sa pratyakṣaḥ ।
kiñca samunmiṣitacakṣuṣaścirāya viṣayāntarānusandhānavyāvṛttacittasya purovartinīṃ svastimatīṃ kālākṣīṃ vā sākṣātkurvāṇasyeva na jātiraparāvabhāsate । anyacca na jātirasau piṇḍaiḥ sahotpadyate, vinaśyati vā । tathopagame varūpahāniprasaṅgāt । ekā ca jātiranekādhiṣṭhānā pratijñāyate, utpattimatī vināśinī cānyānyā syāt, viruddhadharmādhyāsasya bhedāpādakatvāt ।
seyaṃ nityā jātiruditavatyāṃ vyaktau pratīyamānā nānyata āgatā, niṣkriyatvāt । na ca tatraivāsīt, prāgapratīteḥ । na ca sthitirapi yuktimatī, vyaktireva hi tasyā deśo nākāśādiḥ, anutpannā ca vyaktiriti kvāvatiṣṭhatāmākṛtiḥ । nacotpādye apyavatiṣṭhate ।
tadeṣā jātiravatiṣṭhate, nāvatiṣṭhate ca, iti saṅkaṭamāpatitam । kiñca vyakterabhinnā vā ?bhinnā vā ? ubhayarūpā vā jātirāstheyā ? । tatra nābhinnā; tathābhāve vyaktyā sahotpāde vināśe vā svarūpahāniprasaṅga iti purastādupanyastam । vyaktimātrāṅgīkāre ca ko asmatpakṣasya asya ca bheda ityapi cintayāntaḥ sīdantu bhavantaḥ ।
ato vyaktimātramevava tattvamiti vadatāṃ sāhāyyakamevācaritamanatirekiṇīṃ jātimurarīkurvāṇaiḥ । bhinnatve api piṇḍagrahaṇamantareṇa grahaṇāpattiḥ । ubhayapratītau ca sambandhapratītisamāpattiḥ । astyeveti cet; mahadidaṃ vaiyātyam ।
kaḥ khalu iha gavi gotvamiti matimabhyupagacchet, anyatra nirastatrapāyantraṇāt bhavataḥ । bhinnatve ca vṛttiprakāro durnirūpa evakiṃ vyāsaṅginī vṛttiḥ ? uta pratyekaparisamāptimatīti । ekatra ca parisamāptāvanyatra na varteteti punarapi svarūpahāniprasaṅgaḥ । vyāsaṅgo api kālatrayavartinīṣu vyaktiṣvanupapanna eva ।
pratyekañca gauḥ gauriti pratyayo vikalpamātramityaṅgīkṛtaṃ syāt । na cobhayarūpatā, virodhāt । na copalambhabalena virodha eva nāstīti caturasram, tathāvidhasyopalambhasyaivāsambhāvanīyatvāt । abhinnākārabuddhibodhyaṃ hi vastvabhinnamiti laukikāḥ manyante, vilakṣaṇākārabodhaviṣayaśca bhinnamiti ।
tatra yadi vilakṣaṇākārapratītisamaye dve vastunī vilakṣaṇenākāreṇāvabhātastadābhedapratītidaśāyāmeka ākāro anubhavanīyaḥsa jātibhāgasya ? tatraikasya dviravabhāso ayaṃ syānna tu jātijātimatorabhedāvabhāsaḥ । athavilakṣaṇāvapyākārau tādātmyenāvasīyeteiti matam । tatrāpi paryanuyojanīyaḥkimidaṃ tādātmyaṃ nāmeti ? yadyekākārateti brūyāt; tarhi pūrvoktameva dūṣaṇamātmasātkṛtam । śabdayoḥ sāmānādhikaraṇyaṃ tādātmyamiti cet ? yuktamidaṃ, gaurvāhīka ityādāvatādātmye api sāmānādhikaraṇyadarśanāt ।
upacārastatreti cet । atrāpi bhinnajātivādina upacārameva manyante । vayantu vivakṣāmātraparatāntrāḥ śabdā na vastuvyavasthāpanāyeśata iti sarvatra manyāmahe । kathaṃ tarhi gaurgauriti nānābhūtāsu vyaktiṣu buddhiranuvṛttamākāramullikhantī samupajāyate ? tenāsyā eva buddherdraḍhimnaḥ kāraṇamanumāsyāmahe ।
asti tadviśeṣaṇaṃ yaduparāgavaśeneyaṃ bhinneṣvabhinnākārānusandhāyinī dhīrudīyata iti । tadapi na jātisādhanasamartham । kāryabhūtā hi buddhireṣā kāraṇamākṣipantī yadanantaramevopajāyate tadeva kāraṇaṃ kalpayati, na punarapratītamaparamapi kiñcidupasthāpayati । sā ceyaṃ svalakṣaṇaviṣayadarśanasamanantarabhāvinīti tā eva vyaktayaḥ svanirbhāsā buddhīrupajanayya tanmukhena tāmekākārānubhāsinīṃ dhiyamāvirbhāvayanti ।
nitāntabhedavatīnāṃ ca vyaktīnāṃ kāsāṃcideṣa mahimā na sarvāsāmiti kimanupapannam । yathā hyatyantabhinnā api cakṣurālokamanassaṃyogāḥ ekasāmagrīsamupanipatitā ekavijñānodayalakṣaṇaṃ kāryamārabhante, tathā vyaktayo api kiṃ nārabhanta iti nedaṃ pratipattikaṭhinam । sā ceyaṃ svākāreṇābhedenātyantikabhedayoginīnāmapi vyaktīnāṃ bhedaṃ samvṛṇotīti saṃvṛtirityanugīyate । eṣā ca manīṣā na svalakṣaṇaṃ viṣayīkaroti, tasya viśadāvabhāsitvāt, asyāścābhilāpasaṃsargayogyārthapratibhāsatvāt ।
abhilāpānāñca viśadākāramavabhāsitumaśakteḥ, abhilāpamātreṇa tathāvidhapratītyabhāvāt । tenaiṣā na svacchākārāvabhāsinī । nanvetat pratītiparāhatamuditam, gaurayamiti buddhau viśadāvabhāsāt । ucyatena viśadāvabhāsitvamavajānīmahe ।
tattu samānakālabhāvino nirvikalpapratayayasya svalakṣaṇāvalambinaḥ prasādāt, tadabhāve tathātvānupalambhāt । na caitadvācyaṃ kathamekameva vastvindriyairviśadāvabhāsaṃ anubhūyate, śabdaiścāiśadāvabhāsamiti । bhidyamāne api bodhopāye bodhyābhedebodhavailakṣaṇyānupapatteḥ । niyatākārañca svalakṣaṇamaniyatākāraścāsyāṃ buddhau cakāsti ।
tadevaṃ viśadāviśadatayā niyatāniyatatayā ca svalakṣaṇasya vikalpākārasya ca bhede satyapi vikalpāḥ sākṣātparamparayā vā svalakṣaṇaviṣayadarśanaprabhavatayā svalakṣaṇagrahaṇābhimānino jāyante । tata eva tatra pravartayantaḥ puruṣaṃ vyavahārāṅgabhāvamanubhavanti । pāramparyeṇa vastuni pratibandhādavastvapi pratibaddhaṃ bhavati, maṇiprabhāyāṃ maṇibuddhivat । yathā hi khalu maṇiprabhāyāṃ maṇidīptāyāṃ maṇikiraṇaviṣayiṇī maṇibuddhirayathārthatayā bhedamajuṣamāṇāpi maṇimanu pratibaddheti maṇisamadhigamanimittaṃ bhevata, tatheyamapi vastutaḥ svalakṣaṇamagṛhṇatyapi svalakṣaṇāddarśanaṃ, darśanato vikalpa iti svalakṣaṇapratibaddhā satī tatprāptaye prabhavati ।
nirvikalpakapratyayasamadhigatasvalakṣaṇaprāpakatayā ca smṛtiriyamucyate । tata eva ca gṛhītagrāhitvādapramāṇam, anyathā vastuviṣayatayā vastuprāpakatayā cānumānamiva pramāṇameva syāt । sa cāyaṃ tasyākāraḥ prathamāno na jñānasyaiva, bahiṣṭvenāvabhāsāt । na cārthagata eva; uktena nyāyena nirastatvāt ।
kintvayamasanneva jñānamanu bhāsate śabdamiva pratiśabdaḥ । etacca śāstracintakā vivecayanti, pratipattārastu dṛśyavikalpyāvarthāvekīkṛtya bāhyamevānunyamānā vyavahāreṣu pravartante, pravṛttāścārthapratilambhenāvisaṃvādaṃ manyante । kathaṃ punarekatvādhyavasāyo dṛśyavikalpyayoḥ, atadvyāvṛttatayā tatsadṛśatvāt, yathā dṛśyasyātadvyāvṛttatā, tathā vikalpyasyāpi । tasmājjātipratyayo vikalpamātram, paramārthatastu na jātirnāma kiñcit ।
api ca dravyasamavāyinī jātirabhimatā । na ca gandhādivyatiriktaṃ dravyamupalabhāmahe, cakṣurādīnāṃ pratyekaṃ rūpādiṣveva vyāpārāditi pūrvapakṣasaṃkṣepaḥ । siddhāntaḥ atrocyatesaṃvideva hi bhagavatī viṣayasattvopagame śaraṇam । gavādiṣu ca sthūlākārāvalambinī saṃvidudīyata iti nirvivādam ।
nayavīthyāñca nirṇītaṃ pramāṇaṃ smṛtiśca naḥ pratyaya iti । nanu tadevāsaditi manyate, avayavyādīnāmekāntato anupapannatvāt । ucyate । na dṛṣṭe kācidanupapattiḥ ।
nanūktāvayavino anupapattiḥ ārambhakābhāvāt । anupapanneyamanupapattiḥ; kāryaṃ pratītaṃ kāraṇakalpanāyāṃ pramāṇam । na punaḥ sphuṭāvabhāsikāryaṃ kāraṇānirūpaṇe apahnavamarhati, tenāvayavā eva samāsāditasaṃyogalakṣaṇasādhāraṇaguṇā avayavina utpādakā bhaviśyanti । aṃyogaścaika evānekatra vartate, ekaikatra saṃyuktapratyayānudayāt, ekātiriktānekābhāve apyekaiva eva sadvitīya āśrayaḥ saṃyogasyeti na doṣaḥ ।
nanu dravyaṃ eva tathotpanne saṃyogavikalpamāvirbhāvayato na tadatirekī saṃyogo nāma kaścid guṇaviśeṣaḥ । tanna, pratyabhijñāyete hi dravye anuvṛtte । kādācitkī ca tayorapareyaṃ daśā dṛśyata iti bhavatyeva bhedasiddhiḥ । sthāpitā ca mīmāṃsājīvarakṣāyāṃ pratyabhijñā ।
ataḥ saṃyogalakṣaṇasādhāraṇaguṇāsamavāyikāraṇopagṛhītā avayavā eva samavāyikāraṇamavayavina upapadyante । aścāyamavayavino vṛttivikalpena doṣa uktaḥ, so apyavayavinaḥ pratītau sthitāyāmanupapannaḥ । vyāsakta evāvayaveṣvavayavī, naikatra jātivatparisamāptaḥ । avayavāntarairapi ca vinā sa tasya ko api mahimā, ya eka evānekāvayavānusyūta iti kiṃ na kalpyate ।
yadyapi cāvayavina ekaikatrāvṛttistathāpi nāvṛttidoṣaḥ । saṃyogasacivā evāvayavā janakā āśrayabhūtā yataḥ janakatayaivāśrayatvāt samavāyikāraṇānām । ata eva saṃyogaḥ sadvitīyāśraya iti na doṣaḥ । na ca sakalāvayavopalambhasāpekṣā tadupalabdhiḥ, avayavinastebhyo bhinnatvāt ।
na caitāvatā ekāvayavagrahaṇe api grahaṇaparyanuyogo yuktaḥ, kāryānuguṇatvāt kāraṇakalpanāyāḥ । kāryasiddhyarthaṃ hi kāraṇaṃ parikalpyate na kāryavināśāya । tena yāvatāmavayavānāṃ grahaṇe tadupalambhastāvatāmevāvagamastadavagamanibandhanamiti darśanabalenābhyupeyate । hinnatve ati tata eva sahopalambhaniyamaḥ, upeyopāyabhāvāt ।
upeyabhūto avayavī upāyapadavartinaścāvayavāḥ । pratyekaṃ tu teṣāṃ śakyata evāsahopalambho api vaktum, avayavāntarayogino avayavino api parigrahe itarāvayavavyatireko api sudarśa eva । iyañca bhedasādhane yuktiḥanvayavyatirekābhyāṃ hi vastvantaratvamavasīyate, avagamyamāno api cāvayavī vilakṣaṇabuddhigocaratāmāvahatyeva । avayavī hi sthavīyāneko hṛdayamāgacchati avayavāstu kṣodīyāṃso bhūyāṃsaśca ।
sa cāyamavayavī mahattvādrūpavattvācca cākṣuṣaḥ spārśano vā, pārthivo vāmbhaso vā taijaso vā । vāyavīyastu mahattvāt sparśavattvācca spārśana eva । dvyaṇukastu cāturbhautiko apyamahattvādapratyakṣa eva । tasya cāmahattvam, vayavabahutvamahattvapracayaviśeṣāṇāṃ mahattvaguṇakāraṇānāmabhāvāt ।
gaganādīnāṃ tu mahatāmapi rūpasparśavidhuratayā na pratyakṣagocaratetyalamativistareṇa । nanu sakalāvayavasamāśritatvādavayavinastirohitairavayavaiḥ sahenrdiyāsannikarṣe kathamavayavinā samāgamaḥ? na cāsaṅgatameva bahirindriyamavabodhakamiti pratijñā yujyate, avayavānāmapyasannikṛṣṭendriyabodhyatvāpatteriti । uktottarametata, bhinnatvādavayavino avayavāntarāsaṃyoge api saṃyogabuddheḥ paṭādiṣūpapanna evendriyasannikarṣo avayavinaḥ । tadanayā diśā tāvadupapannamāśrayadravyamākṛteḥ pṛthulam ।
nanūktaṃ rūpādivyatireki dravyaṃ nopalabhyata iti, kimidaṃ paśyatoharatvampratīyate hi mahānavayavī rūpādivyatirekī । ata eva japākusumasannidhānābhibhūtarūpamapi sphaṭikadravyaṃ pratyabhijñāyate । kathaṃ nāmāgṛhītaṃ pratyabhijñāyeta । api ca darśanasparśanābhyāmekārthagrahaṇādrūpasparśavyatireki dravyaṃ sphuṭatarapratītaṃ tat nāpanhotumucitam ।
ata eva vanādiṣu bādhakapratyayabalena tatkalpanā na prasaratīti dūratayāntarālāgrahaṇanibandhano ayamabhedavyavahāraḥ pravartata iti । avayavini tu bādhakajñānaṃ nāstīti purastādāveditam । tenāśrayadravyābhāvājjāterapalāpaḥ pralāpamātramiti sthitam । yaccedamuditaṃ anityatayā jāterātmavijñānajanane api na śaktateti' tadapi ṣaṇabhaṅganirākaraṇaparvaṇi vistareṇa nityānāmathakriyākāritvasamarthanena pratyuktam ।
mā vā svavijñānamapi jātirajījanat । tathāpi kathaṅkāraṃrasāvapratyakṣā । kāmamapratyakṣā । athavā na khalviyamājñā rājñaḥ kāraṇabhūtasyaiva pratyakṣeṇa bhavitavyamiti ।
yastu yataḥ pratītaye sa tasya viṣaya iti sarvālaukikam । nanu pratyakṣamapyavisaṃvādyeva pramāṇam । asaṃvivādaśca tasmādātmalābhāt anyatastu bhavato'tathābhūtasya vābhāve api bhāvasambhavānniyamena saṃvādāyogāditi bālādabhyupeyaṃ pratyakṣasya kāraṇameva viṣaya iti । ata eva ca pratyakṣamanumānaṃ ca dve eva pramāṇe; tayorevārthāvisaṃvādakatvāt ।
pratyakṣaṃ sākṣādarthena pratibaddham, anumānaṃ tvarthapratibaddhaliṅgajanyatayā pāramparyeṇa pratibaddham । yasya tu na sākṣāt, nāpi paramparayār'thapratibandhaḥ, na tasya pramāṇyamucitaṃ, tasya tadavisamvādaniyamābhāvāt । arthāvisamvādi ca pramāṇaṃ vyavajihīrṣamāṇā laukikā ādriyante iti । siddhyedayaṃ manoratho yadi jñānāntaranibandhano avisaṃvādaḥ prārthanīyaḥ ।
yadviṣayameva ca yajjñānaṃ, tenaiva tasmin viṣaye paryupasthāpite nāsti pratyayāntaranibandhanāvisaṃvādaprārthanā । arthenāpratibaddhamapi ca jñānaṃ svamahimaparyupasthāpitārthamavisaṃvādakameva saṃpravartate । tenotpattimātra eva vijñānasya parāpekṣā, na prāmāṇyer'hāvyabhicāralakṣaṇe । ataḥ siddhaṃ śāstrādīnāmapi arthapratibandhavirahiṇāṃ prāmāṇyam ।
etadarthameva nayavīthyāṃ"sarvaṃ jñānaṃ viṣayāvyabhicāri" iti pratipāditam । ato nityāyāmapi jātau bhavatyeva pratyakṣasya prāmāṇyam । yat punaruktam'ekabhāvena manasā samākalayataḥ kālākṣīṃ svastimatīṃ vā nāsti jātipratītiḥ' iti । tadasiddham, ākāro hi sā, pratīte cākāre yadi paramarthāntarānusandhānavikalatayā tasyānuvṛttirnāvasīyate ।
anuvṛttā ca jātirnānuvṛttiḥ । agrahaṇe api ca dharmasya dharmiṇo grahaṇaṃ nānupapannam । ata eva ca piṇḍāntarasamadhigame pūrvākāraparāmarśinī manīṣā pratyabhijñāsamākhyātodīyate । yaccoktam aanāśrayatayā tatraiva prāganavasthitā niṣkriyatayā cānyasmādanāgacchantī svarūpahāniprasaṅgena vyaktyā sahānupajāyamānā kathaṃ sambandhamanubhavati jātiḥ' iti ।
tadidaṃ māyāmohajananaṃ yathājātajanodvejanamātram । saṃyogo hyubhayakarmajo bhavati mallayoriva, anyatarakarmajo vāsthāṇuśyenayoriva, saṃyogajo vā yathā tantuturīsaṃyogādutpannasya paṭasya turīsaṃyogaḥ । sa ca karma, prāksaṃnidhānaṃ vāpekṣate । samavāyastu saṃyogādvibhinno na karma, prāksattāṃ vāpekṣate ।
yata eva tu piṇḍasyodayaḥ samavāyikāraṇāt, tata eva jātisamavāyo api tasya utpadyate । amavāyañca na vayaṃ kāśyapīyā iva nityamupemaḥ । inaṣṭāthāmapi vyaktau na jātiranyatra yāti, na ca tatrāvatiṣṭhate, na vinaśyati, kevalaṃ tadvyaktisamavāyastasyā nivartate tena tasyānupalambhanam । tathāhina yāti niṣkriyatvāt, nāvatiṣṭhate vyaktimātrāśrayatvāt, tadabhāve avasthānāṃsambhavāt, na ca vinaśyati, piṇḍāntare api pratyabhijñāyamānatvāditi ।
vināśo nāmātyantiko anupalambha tyamṛtakalāyāṃ vakṣyate । ato na saṅkaṭaṃ kiñcit । yacca piṇḍebhyo jāterabhinnatvamubhayarūpatvañca dūṣitam, tadasmākaṃ sāhāyakamevācaritam । ko hi nāma sacetanaḥ padārthāntarapratyabhijñāmabhedāśrayeṇa sādhayet ।
ko vā parasparavirodhinī ekasya dve rūpe pratijānīte । bhedavādaḥ punarasmākamapi sammata eva । na ca tatra ihapratyayāpattirdeṣaḥ । pratītya hyādhāramādheyañca sammbadhaṃ pratīyāt ।
sarvañca rūpaṃ rūpigrahaṇamantareṇa na pratīyate । ataḥ samānendriyagrāhyatayā jātirapi vyaktipratyayānupraveśinīti, na iha pratyayasambhavaḥ । karmaṇi tvanumeye bhavatyeva ihapratyayaḥ । vṛttivikalpe tu kṛtsnasamāptirevāṅgīkaraṇīyā ।
na cānyatrāvṛttidoṣaḥ, pratyakṣāvagamādvṛtteḥ । pratyabhijñāyāḥ sthāpitatvāt । pṛthaggrahaṇaṃ tu jāterasiddhameva । vyaktyantare hi jātiḥ pratīyamānā prācyapiṇḍaparihāreṇa prakāśate ।
udīcyapiṇḍaparihārastu prāktanapiṇḍasamadhigamasamaye siddha eveti parihṛtanikhilānupapatitakamupapāditaṃ gavādiṣu sādhāraṇākārānubhavasiddhaṃ jātitattvam । upapannañca pratyakṣavedyatvaṃ jāteḥ, indriyavyāpārānuvidhānena pratīteḥ । saṃyuktasamavāyalakṣaṇaśca sannikarṣo api nānupapannaḥ । gaurayamiti ca matirviśadatarārthanirbhāsinī prathata iti cet ।
tanna, tathābhāve pramāṇābhāvāt । śabdamātreṇa tu kevalākāraparigṛhītākārapratīteḥ rūpāntarānavabhāsāccāviśadāvabhāsa eva । aindriyake tu samvedane pracuratarāvayavarūpāvabhāsādviśadāvagama iti nābāhyaviṣayatvāpattiḥ । nanveṣā jātipratītirbhinnāmeva vyaktimabhedenāvagamayantī jāyata iti bhrāntireṣā na pratyakṣaṃ pramāṇam ।
iyantu bhrāntirnirbījā na yujyata iti bījabhāvena jātiranumīyate, tatsamavāyaśca । dṛṣṭā hi santāpasañcāritadahanaparamāṇusaṃvalitāyogolake dahanākārānukāriṇī pratītiriti । tadidamuktottaramapi punaḥ paryanuyojyāmahe vismaraṇāparādhāditi manyāmahe । bhinnā hi jātiravagamyate ।
na khalvākāramākāriṇañcaikameva manyāmahe । kevalaṃ śabdaprayoge eva samādhirvaktavyaḥ । tatra ca laukikaḥ prayoga eva śaraṇam । prayogaśca śrutyā lakṣaṇayā gauṇyā vā vṛttyā nānupapannaḥ ।
samavāyastu bhavatu vastvantare siddhe anumeyaḥ, pratyakṣeṇa tadanavagamāt । ākṛtistu pratyakṣapramāṇasiddhā nānumeyā । nacānumānamapi śakyaṃ śākyeṣu pratibandhuṣvityalamativistareṇa । sattājātinirākaraṇam ।
atra kecidgavāditulyatayā dravyaguṇakarmasvapi sattājātimaṅgīkurvanti, bhavati hi sarveṣveva satsaditi pratyayānuvṛttiriti saṃvadantaḥ । tadidamaparāmṛṣṭajātitattvānāmuparyupari jalpitam । pūrvarūpānukāriṇī yadi dhīrudīyate, tato abhyupeyetaiva jātiḥ । na ca nānājātīyeṣu dravyeṣu sarṣapamahīdharādiṣu, guṇeṣu gandharasādiṣu vā samānākārānubhavo bhavati ।
kavelaṃ tu tatsaditi śabdamātrameva prayujyate । bhavati ca vināpi jātyā pācakamīmāṃsakādiśabdapravṛttiḥ । nanvevaṃ śabdapravṛttirapi naikanibandhanamantareṇopapadyate । satyaṃ, astyevopādhirekaḥ pramāṇasambandhayogyatā nāma ।
atrānyaḥ paṇḍitammanyo manyatenanvidamasamañjasamucyate sarvatra hyupādhibhedamavagamyaupādhikaśabdānuviddhaḥ pratyayo bhavati, na punaḥ prāgeva, saha vā । iha ca pramāṇameva jāyamānamastītyevameva jāyate । pramāṇodayottarakālaṃ hyanayā bhavitavyam । kiñca satyapi pramāṇayoge kiñcidastīti gamyate, kiñciccāsīditi, tathānyadbhaviṣyatīti ।
tatra pramāṇasambandhasya vartamānatvāt sarvatra vartamānasattāpratayayena bhavitavyam । tadatirekiṇi tu sattve tasya tredhā vyavasthānādyuktastridhāvabhāsaḥ । api ca bhūmitalanikhāteṣu ciratarakālavartiṣu pralīnajñātṛpuruṣeṣuliṅgādirahiteṣu sakalapramāṇapratyastamaye api vartamānasattāsandehaḥ । sa ca pramāṇasambandhātirekiṇīṃ sattāmantareṇānupapanna iti ।
tadidamanākalitaparavacanasya kevalaṃ galagarjitam । uktamasmābhiḥ pramāṇasambandhayogyatopādhiriti । yadi hi pramāṇasambandha upādhiriti vadema, tata itthamupālamyemahyapi । yogyatā tu pramāṇasambandhātiriktā pramāṇenāvasīyata iti yukta evāstīti pramāṇodayaḥ ।
tasyāśca traikālyāt traikālyāvagamo api samarthita eva । tasyāśca saṃśāyitatāpi yuktaiva । kā punariyaṃ pramāṇasambandhayogyatā nāma । nanu nāmāntareṇa mahāsāmānyamevedamurarīkṛtam ।
naitadevam; yo hi mahāsāmānyaṃ sattāṃ saṅgirate, so api svarūpasattāṃ padārthānāṃ manyata eva । anyathā śaśaśṛṅgādīnāmanutpannātivṛttānāñca kimiti mahāsāmānyena sambandha eva na syāditi paryanuyoge, kaḥ parihāraḥ ? tena svarūpasattaiva pramāṇasambandhayogyatā । yasya hi svarūpamasti, tat pramāṇena paricchidyate । traikālyamapi svarūpasyaiva yuktam, na ca mahāsāmānyasya, nityatvāt ।
tathā saṃśayitatāpi tasyaiva, na punarasaṃśayite svarūpe aparaḥ sattāsandeho bhavati । atha nityāyā api sattāyāḥ kaḥ sambandho yaḥ sa trikālaḥ । tasyaiva traikālyaṃ kutaḥ ? nānyadatrottaraṃ svarūpatraikālyādityataḥ । tasmātsvarūpasattopādhika eva sacchabdo na punareka ākāraḥ sattā nāma dravyaguṇakarmaṇām ।
pi ca kāśyapīyānāṃ jātisamavāyaviśeṣeṣu svarūpasattopādhika eva sacchabda ityabhyupagamaḥ । tasya ca dravyaguṇakarmasvapi tathābhāvo astviti । tadevamapākṛte padārthasvarūpātirekiṇi mahāsāmānye sattākhye yat svamanīṣānirmitakutarkabalena sanmātraviṣayaṃ pratyakṣamiti sādhitaṃ, tadatidūrotsāritam । etenaiva nyāyena śabdatvamapi nirastaṃ veditavyam ।
nahi kakāragakārayorekamākāramanugataṃ parāmṛśantī manīṣā samunmiṣati । yo api cāyaṃ śabdaśabdaḥ, so api śrotragrahaṇopādhilabdhapravṛttiriti na jātu jātikalpanāyai vibhavati । tadidamapahastitam, yadāhuḥ "śabdatvameva tattadasādhāraṇābhivyañjakadhvaninibandhanatayā nānāvarṇapeṇa viṣayībhavat tasya tasyārthasyāvagamāya kalpata" iti । brāhmaṇatvādijātinirākaraṇam ।
anayaiva ca diśā brāhmaṇatvādijātirapi nivāritā । nahi nānāstrīpuruṣavyaktiṣu puruṣatvādarthāntarabhūtamekamākāramātmasātkurvāntī matirāvirbhavati । nahi kṣatriyādibhyo vyāvartamānaṃ sakalabrāhmaṇeṣvanuvartamānamekamākāramaticiramanusandadhato api budhyante । yadapyāhuḥ- adyapyāpātasaṃjātayā dhiyā brāhmaṇyaṃ nāvasīyate, tathāpi brāhmaṇabhūtamātāpitṛsambandhānusandhānaprabhavāyāṃ banddhau taccakāstīti ।
tadapi ca svamānasavisaṃvādi । anusandadhāno api mātāpitṛsambandhaṃ ko jātvekamākāramavaboddhuṃ prabhavati । yaccopadarśitamyathā vilīnamājyaṃ tailādavyatiricyamānaṃ gandhagrahaṇasahakāriṇā cakṣuṣaiva bhinnamavagamtayaiti । tadapi na sundaram ।
nahi tadānīṃ cākṣuṣasya saṃvedanasya viṣayātirekaḥ, kintvanumānameva tatra sarpiṣaḥ । yastu nipuṇadarśo sūkṣmamapi rūpamīkṣituṃ kṣamaḥ, sa cakṣuṣaivājyajātimapi pratyeti, na gandhagrahaṇamapekṣate । nanvevaṃ bahvavahīnam, kiṃnibandhano hi tadānīmāhavanīyādisādhyakarmasu keṣāñcidadhikāro nānyeṣām; kiṃnibandhanā ca brāhmaṇaśabdasya pravṛttivyavasthā iti । trocyate ।
anādau saṃsāre janyajanakabhāvena vyavasthitāstāvat kāścideva strīpuruṣasantatayaḥ santi, tāsāmanyonyavyatikareṇa jātāḥ strīpuṃsavyaktayo brāhmaṇaśabdavācyāḥ । anidamprathamatayā ca santateḥ sarveṣāṃ tatsantatipatitatvāt siddhā brāhmaṇaśabdavācyatā । tena santativiśeṣaprabhavatvameva brāhmaṇaśabdapravṛttāvupādhiḥ । tatprabhavānāmeva karmasvadhikāra iti na kiñcidavahīnam ।
ke punaste santativiśeṣāḥ । na te parigaṇayya nirdeṣṭuṃ śakyante, kintu lokata eva prasiddhāḥ pratyetavyāḥ । tathā ca tajjanyatve avagate brāhmaṇaśabdaṃ prayuñjate lokāḥ । kathaṃ punastajjanyatmeva śakyamavagantum, strīṇāmaparādhasambhavāt ? saṃbhavanti hi puṃścalyo striyaḥ pariṇetāraṃ vyabhicarantyaḥ ।
ucyate । uktametat dṛśyādarśanamevābhāva iti । yatra yāvatyupalabdhisāmagrī, tāvatyāṃ satyāmapi yāsāṃ vyabhicāro na dṛśyate, tāsāṃ nāstyeva vyabhicāra iti lokapramāṇakametat । api ca apramattaiḥ striyo rakṣaṇīyāstāsu nāstyeva vyabhicārasambhāvanāvakāśaḥ ।
yāsu tvasti, mābhūt tadapatyeṣu tatsantatiprabhavatvaniścayaḥ । na caitāvatā yatrāpi niścayaḥ śakyastatrāpyaniścaya iti vaktuṃ yuktamiti । yacca bahvīṣu jvālāsvekavartivartinīṣu jvālātvaṃ sāmānyaṃ pratyabhijñāgocaraḥ kaiścidipyate । tadapi gururasmākaṃ na mṛṣyati ।
sa khalvevaṃ nirīkṣañcakre ananyathāsiddhā buddhiḥ sāmānyakalpanābījam । iyaṃ tu bhedāgrahaṇena śuktikārajatapratyayavadupapadyata iti nālaṃ sāmānyamaupasthāpayitum । tena bhedagrahaṇapurassaramabhedajñānaṃ bhinneṣu jātyabhyupagame śaraṇamiti niravadyam । śālikanāthena kṛtaṃ kṛtamatinā jātinirṇayākhyamidam ।
bahuvidhavivādaharaṇaṃ prakaraṇamuruṇāvadhānena ।। iti śrīmahāmahopādhyāyaśālikanāthamiśrapraṇītāyāṃ prakaraṇapañcikāyāṃ jātinirṇayo nāma caturthaṃ prakaraṇaṃ samāptam ।