।। trividhaṃ parārthavidhaye samāsato vyāsato anantam ।। chandaḥ padaṃ ca paramaṃ sphurati yathāvividhavinyāsaiḥ ।। vigaṇayituṃ dhīmadbhiḥ kim aparam atrānuyogena ।।
sukṛtimukhābhijanānāṃ vācāṃ nijam ekam ābharaṇam ।। ।। śrī- ṇām ।। vibhāti yā ।।
sevyate cāniśam ।। surāsurādiṣūdgataiḥ ।। bodhaviśeṣaṃ sādhu dadhānaiḥ ।। vṛttaṃ bhāvi śreyo yasyāṃ sad vā vaiśvam ।।
śāstur jayatīyaṃ mūrtis tanumadhyā ।। jaḍaṃ janam imaṃ tvadekaśaraṇam ।। sūryadhāma duḥsahaṃ sātirekam uṣṇi hi ।। tanus tava jinānāṃ kumāra lalitaiva ।।
nirdhutādharabhāvam ūrdhvagāmi ca rūpam ।। dhīram ekam udīrayanty uttamaṃ padam udgatāḥ ।। ratnayaṣṭidīpikeva yā samāny abhūj janasya ।। sphuranty aśeṣanāyaka pramāṇikāpi saiva naḥ ।।
dhatte bhūṣāṃ bhātīyaṃ te ambhode yadvad vidyunmālā ।। sadgurulīlā bhavato bhāti jaganmāṇavakam ।। karatalaṃ tava calatkisalayaṃ tulayati ।। viśvam adhīśvara citraṃ citrapadā tava vāṇī ।।
kṣaṇaṃ yatra te labdhalakṣyaḥ kaṭakṣo api viśrāntim eti ।। bhāti bhūmir iva janatā saṃtatāhitahalamukhī ।। vacanabījam uptaṃ tvayā phalati śāntirūpaṃ phalam ।। satamasi samaye toye bhujagaśiśusṛtānīva ।।
svaprauḍhipratipattinyastāṃ lokasyānanamudrām īśa ।। bhāti varṣma buddhātmajapaṅktau yadvad ambujanmasv aravindam ।। vande jāḍyavikhaṇḍanaśauṇḍaṃ trailokīnalinīsavitāram ।। śailaviśeṣasyeva śikhābhū rukmavatī ratnāṅkurakāntyā ।।
sānandaḥ kṛtinivahaḥ svāmin viṣvag ghoṣaṇapaṇavo yadvat ।। dhīman dhīrān api mādayantī trailokī vāg vilasati mattā ।। mlāyatīva sā kumāratākhyā yā mayūrasāriṇīṣyate tu ।। pratyaṅgaṃ tava bhūṣaṇāvalī nītā śuddhavirāṭ parābhavam ।।
vādipate vyatighaṭṭanato valguninādacaladvalayam ।। bibhrāṇaṃ nijaviṣayaviśrāmaṃ mandaṃ triṣṭubhi jagad upajātam ।। janayati bhavato na kasya vā mudam adhipa samantabhadrikā ।। guṇasamuditir iva muktālī vilasati hṛdi bhavato vṛttā ।।
bhāti dūratatasaurabhalobhasvāgatālipaṭalakvaṇitena ।। nīlābjaśrīr dalasukhaśayanāsaṃparyāptabhramaravilasitā ।। yena cirāya nirastanimeṣaṃ labdham adodhakam ambakajātam ।। dhanyaiḥ suciraṃ caraṇadvayī te vītānyavidheyam upasthiteyam ।।
prasidhyati dhiyo adhīśa prakāmaṃ tvadaṅghrikamalasyopasthitaṃ cet ।। saṃbhūyālaṃ nayato avaśyam ugrau vātormī potam ivāmbhodhimadhye ।। nirvirāmatamam ābhavaṃ bhavatparyupāsanamanorathoddhatā ।। puṇyāvasthā tvatkaṭākṣekṣane api prauḍhaprajñāśālinī kāpy udeti ।।
sāndracandracandrikārdracandanaśyeny alaṅkaroty alaṃ diśo daśa ।। pradhvasram anvañcati śailamūrtis tīvrendravajrāhatidāriteva ।। upāsate kāntiśivāḥ śivāpatyupendravajrāyudhavedhasas tvām ।। yāsāṃ dṛśaḥ śravyayatiprapañcau dhanyāḥ surāṇām upajātayas tāḥ ।।
ananyasādhāraṇayā dhiyādhipā uśanti vaṃśastham anaṅgajiṣṇavaḥ ।। vāgīśvaraṃ vāgmatimūrtibhir name maunīndravaṃśābharānodayaśriyam ।। nijamodamātrajananīti nutiḥ pramitākṣarāpi subhagaiva mama ।। bhāratī bhāratīśa svabhāvojjvalā tvām upaiti svayaṃ sadguṇasragviṇī ।।
nātha trailokyānugrahavyagramūrte saṃpat saṃprāptā vaiśvadevī tvayaiva ।। saṃkleśāgnipraśamanasaddharmāmbhodhārāsārair jaladharamālālīlām ।। sulabhamūkadaśā bahu manyante drutavilambitam apy uditaṃ vacaḥ ।। prabhavati bhavataś ca kīrtiś ciraṃ suragiriśirasaś ca mandākinī ।।
prasavacayena citeva samantād diśi diśi kundalatā dalatālam ।। bahubuddhakoṭinirmāṇapaṭīyān dhṛtadharmadhātuvāgīśvaralīlaḥ ।। vilasati śaśvad asir daśāntare tava yamunājalavīcimecakaḥ ।। kva tac cātidurdāntasattvapraśāntyai sphuradbhīmabhūṣābhujaṅgaprayātam ।।
suruciramallikāsamayasevyapratinavamālinīva tava mūrtiḥ ।। śubharūpanirūpaṇalampaṭakaṃ parito aṭakam aṅga jagannayanam ।। tava vacanasudhāyāḥ pānapātraṃ śravaṇayugapuṭo ayaṃ prītihetuḥ ।। bhavantam api yah śrayañ chamasudhāraseṣu viratir jaḍoddhatagatiḥ ।।
locanotsavavidhāsu tanubhṛtāṃ candra vartma samupaiti bhavabhidām ।। tava pādāśrayalabdhabuddhisārāḥ sakalāyām api vādirāja gatyām ।। nikhilamalapaṭalavigamadīpraṃ prathitaguṇamahitamati jagatyām ।। iha mañjughoṣa iti vaḥ prathito vyāj jinamānasaikanalinīkalahaṃsaḥ ।।
prāpyeta kva nu khalu nātha mūrtir īdṛk trailokīnayanamanaḥpraharṣiṇīha ।। bhavādṛśāṃ vapuṣi ca kāntisaṃtatiḥ samīkṣyate yadi rucireyam īdṛśī ।। nāthānveti vyaktatayātyantamanojñaṃ varṣāmbhodaṃ saiva yatir mattamayūram ।। tvayi netrakāntakusumodgatā latā madhumattabhṛṅgaravamañjubhāṣiṇī ।।
manyāmahe jinanayābharaṇaṃ tavaiva vṛttaṃ vasantatilakaṃ navacūtam eva ।। sundarimabandhuritahemahimapādaṃ vādikuladaivatam amandam abhivande ।। damayati bhavato hatāhitavikramā muniyatir aparājitā bhuvanatrayam ।। tava bhujaparighāvalir ativiṣamā vilasati vividhapraharaṇakalikā ।।
duṣprāpāhāryaṃ padam abhilaṣatāṃ tac ca tvadbhakter anyā varada na dig asaṃbādhā ।। acirāt svayaṃ varayatīyam enaṃ janaṃ vasudhā dhruvaṃ jaladhiśakvarībhūṣaṇā ।। kāntikamram iva te samitāv atiśakvarībandhasāram urukampam anaṅgavijṛmbhitam ।। jayati tanur akhaṇḍākhaṇḍaleṣvāsalakṣmīvijayaparamadhāmavyāmarugmālinīyam ।।
bhaṇati mudā pratīṣṭajinabhāra bhāratī svamahimakāminī tava sabhāsu madrakam ।। bhujatarus tava durgatimārgamahārgalaḥ pramadamanmathanirmathanaḥ sugatapriyaḥ ।। tava varavijayasamupacitayaśasaḥ śriyam anuharati hi śaradi śaśikalā ।। vilasati tava śirasi rasalayavatī srag iyam amarapatiyuvativiracitā ।।
janayati himacayarucir iti bhavato viyad upahatanijamaṇi guṇanikaraḥ ।। guṇagaṇaparimitim udadhiṣu yatibhiḥ suyatibhir agaṇitaguṇa maṇinikaraḥ ।। śiśumatikalitasakalajanabahuvidhavimatilaḍitavidhibhir acaladhrtir iha ।। karatalavinihitakuvalaya kalayati jinakulakuvalayam aviṣamabharam iti ।।
viśvavanodare atra ravayatijitajaladaṃ nātha dadhāsy udāram ṛṣabhagajavilasitam ।। māravadhūjanasya kamanīyakapolatale yan navapattrabhaṅgaracanālasa eva karaḥ ।। sadupadhipuṇḍarīkanakharājirājiteyaṃ viracitapañcacīrarucirā kumāralīlā ।। yathā tvayy evāsmin paramarasabhedapraṇayanī samudbhūtā bhūtir nikhilasukhaśākhāśikhariṇī ।।
prabhākaraśatādhikaprakaṭatejasālaṅkṛtaḥ kṛtāntamadamardanas tribhavanāthapṛthvīdharaḥ ।। tvadaṅghrikamalāśrayotsavasukhaṃ na ced ādṛtaṃ cirasya jinavaṃśabhāskara kumāra mārair jitam ।। bhūṣaṇabhavyabhāvagamitaṃ śritagurukaruṇādigyativaṃśa pattrapatitaṃ kam iva jalaruhaḥ ।। madhumayasāmadhāma yajuṣā sajuṣānugataṃ śravaṇasudhābhimānabhavanarkkuṭakaṃ ca vidhiḥ ।।
pravacanamañjarīsrutaśamāmṛtapānamudābhṛta yatiṣaṭpadaṃ kalakaṇatkṛtikokilakam ।। tribhavanavanādhīśa krīḍārasārṇavasaṃyatā dravati hariṇīvāraṃ mārapracaṇḍamahācamūḥ ।। trailokīyaṃ śrutarasabhidākrandanādaikavṛttir mandākrantā vrajati vilayaṃ nātha na svāsthyam āśu ।। [vyā]khyānapreṅkhatkarakararuhodbhāsinī bhāti bhartur dorvallī ceyaṃ kusumitalatā vellitevānilena ।।
jihvayā praṇayīti ced ghanasārasāramadena kiṃ karṇapūram akāri cet [khalu] khaṇḍitaṃ maṇikuṇḍalam ।। maṇimayapādapīṭhaphalakaṃ sphuṭayati bhavataḥ kalitatamālapattram alikān namati śatadhṛtau ।। daśāṃ tām ādhehi kṣaṇam api guro pāvanīṃ pāvanānāṃ samantadhvāntāni praharasi yayā me aghavisphūrjitām ।। bhīmabhrāntivibhāvarīparibhave bibhrad yatiṃ bhāsvato viśvakleśakuraṅgasaṅgaravidhau śārdūlavikrīḍitam ।।
kāruṇyād udyatasyāpy amalataraśarajjyotsnāparikarād indor bimbād anarghasmitavasuvadanāśeṣapriyakṛtau ।। gaganāmeyarayaṃ yugāntajaladadhvānādhikakṣveditaṃ paritaḥ khaṇḍitamāram astu jagatas tvatsiṃhavikrīḍitam ।। saṃsṛtau ca nirvṛtau ca śaśvadapratiṣṭhavādināṃ variṣṭha vṛttam īdṛśaṃ tu nāmato api nāparasya siddhim abhyupeti ।। sphāravibhramaprapañcapañcapañcabāṇajiṣṇubhir daśātmanā sundarījanena cātanoṣi kām api prakāmavismayāṃ śriyam ।।
vyāptaṃ vyoma tvadarcārucibhir abhihatāvidya vidyādharībhiḥ saurabhyākṛṣṭahṛṣṭakvaṇadalipaṭalollāsitasragdharābhiḥ ।। gāyati yas tavāhvayamayaṃ sadaiva bhagavan bhavādhvagajano nūnam agamyagaurava girāṃ guro guṇasamudra madrakam idam ।। vāgīśāna tvayy ekāntaṃ vasuviṣayaviratisamupacitabaliḥ saṃbhogaśrīmattākrīḍaṃ varada divi niyatam anubhavati ।। pravararathādhirūḍhasubhaṭaṃ balaṃ balanidhe tvadekaśaraṇaṃ śrayati naraṃ manoharayatipraveśavaśagottamāśvalalitam ।।
yauvanalīlāsacivasamudayatpañcamakasvarayatiramaṇīyā syād iha tanvī himakaravadanā tadvaśagā saha narapatilakṣmyā ।। sidhyati majjaddiggajagaṇḍacyutamadaparimalasurabhitasarit sārasahaṃsakrauñcapadāṅkotkanakakamalavanaraṇadalipaṭalā ।। tvayy ārabdho vandhyārādho vidhurayati varada sudhiyāṃ virājatayā sphuran bhogāsakto apīha svairaṃ viṣamatamaviṣayatanubhṛdbhujaṅgavijṛmbhi tam ।। yat kṛcchrair api na sulabham aparavividhasukṛtavidhibhir abhiyuktātmā tvatsevātaruphalam iha samanubhavati tad akhilavipadapavāhākhyam ।।
anibhṛtabhujadaṇḍaṣaṇḍapracaṇḍānilollāsitaḥ śrāntiśāntiṃ tanotīva te pralayasamayaśaṅkayā yatra lokatrayīdaṇḍakaś caṇḍavṛṣṭiprayāto ambudaḥ ।। varada yadanumodanāvādasārāviṇātṛptacittaiḥ surair vādyamānā na yāntiśramaṃ aparimaparamopakārottamarṇārṇavavyālajīmūtalīlākaroddāmaśaṅkhādayaḥ ।। daśabalatanayavargāgrimeṇa tvayā nātha nirmāthiduḥkhāpahena stutena pracita iti śubharāśir mahān yas tataḥ stāj janaughe samṛddhiḥ samagre api saiva ।। akaruṇakaruṇābalāvāryavīryodayārabdhanānāvidhavyāpṛtivyastamāras trijagati paramopakāraikakṛtyapravṛttaś careyaṃ jano yāvad eko apy amuktaḥ ।।
śuddhasaṃbuddhavaṃśāvataṃsaprakāśasphuratkīrtikirṇāntarālaprasāraḥ kumāro jayaty eṣa vāgīśvaraḥ sarvadurvāramārapravīradhvajinyuddhavadhvaṃsabaddhābhirāmā samaprauḍhinirvyūḍhagāḍhapratāpodayaḥ ।। gāḍhavinigūḍhadayavismayamayāpratimaraudratanum advayamahārṇavanimagnaṃ śuddhaguṇadhāma karuṇābalam udāranavanāṭyarasavallalitavṛttam abhivande ।। iti duṣkaraprabhedavṛtta)mālāstutivivṛtau samavṛttāni ।। karuṇāvaśavarti bhavadvapuḥ kasya mano na karoty upacitram ।।
tvaccaraṇānubhuvā bhavitavyaṃ bhavamathanaśruta na drutam adhyā ।। tava dṛṣṭisudhārasadhārayā sphuritahārarucā hariṇaplutā ।। sphuradadharadalābhihārihemāmbujakalikeva vibhāti puṣpitāgrā ।। samuditam iva kairavaśriyā harati mano aparavaktram iva ।।
kva cid arthavidhau vidhūtaviśvā śiśulīlā lalitāpi yat taveyam ।। katham astu na viśvabhāratī nijadāsīva tava priyaṃvadā ।। aticitracaritraśatais te vegavatī karuṇā yadi na syāt ।। lokasya gatāpi hi smṛtiṃ te bhadraṃ bhadravirāṭ tanus tanoti ।।
pavipadmakhaḍgamaṇicakraiḥ ketumatī vibhāti tava mūrtiḥ ।। seyam etadākṛticchalād ato avayavadhvaner matupstriyā samābhidhānā ।। jayati nikhilajagadabhiratikṛtipaṭur atibhava tava tanur iyam atirucirā ।। jinanayagadanaravalayalavasamanukṛtirasikanibhasurabhisurasumanaḥparimalamiladalikulakaṇitanidhir adhigamajalada jayati tava śikhā ।।
aparimitasukṛtaphalam adhipa tava jayati sakalajinanayanayanagīr ṛjumatiṣu niyatam ṛjur amṛtakuṭa kuṭilamatiṣu niratiśayakuṭilapadā ।। nūṇaṃ sa gaṇḍūṣajalopayogān mayā nipīto ambudhir ity aveti ।। guṇeṣu te nātha vṛthābhimānasyaākhyānikāsau viparītapūrvā ।। ।। iti duṣkaraprabhedavṛttamālāvivṛtan ardhasamavṛttāni ।।
guṇasāgara sāgarair apūritāṅgurīgarto viṣamaṃ daśāntare dayā padacaturūrdhvaṃ nayati bhāvam ।। laghuguruniyatibhṛti bhayam ayati ko na bhavasi na yadi niyatam abhividhivacanam anu pīḍaḥ ।। viṣamajanadamanaghaṭitavikaṭamūrtes tripuraharamukuṭamaṇisadṛśadaśanakalikeyam ।। prasabham abhimukhaṃ te praśamayati śamanam api nayanavalanalavalīlā ।।
pratimuhur abhinavam atulasukhanidhim upanayantī niyatam amṛtadhāra ।। padacaturūrdhvaprabhedāḥ ।। ghoraghanarasitam īśa tanuḥ kṛpayā kuto api jayatīyam udgatā ।। hlādayaty akhilalokam idaṃ paṭukīrtisaurabhakam adbhutaṃ tava ।।
damayati tava bhuvanāni vapur lalitaṃ ca kiṃ tu vikaṭaṃ yad īdṛśam ।। ।। ।। marud anatiśayarayaḥ pracupitam api tava na sameti salīlam ।। tac chuddhavirāḍviśeṣaṇam hy aparaviṣamaśirasi padaṃ vinidhatte ।।
tat idam akhilam udañcatu bhuvanam urupadaṃ tvadabhimatam ativividhavṛttaviśeṣaiḥ ।। vigalatu sakalasya dehino bhavarajanīprabhavāndhakārarāśiḥ ।। ।। uḍupatiruciranicayamayam iva vapur anatiśayakaruṇam iha vahad anubhavatu ।।
।। tato astu lokaḥ parimuktaśokaḥ sphuranmahāsaukhyaśikhāsakhīvaraḥ ।। ।। ।। āryamañjughoṣasya duṣkaraprabhedā vṛttamālāstutiḥ samāpta ।।
।। kṛtir iyaṃ mahāpaṇḍitasthavirajñānaśrīmitrasya ।।