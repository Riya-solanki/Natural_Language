dharādharādhīśa maulāvāvirāsītparaṃ mahaḥ । yaduktaṃ bhavatā pūrvaṃ vistarāttadvadasva me ।। ko virajyeta matimānpibañchaktikathāmṛtam । sudhāṃ tu pibatāṃ mṛtyuḥ sa naitacchṛṇvato bhavet ।।
dhanyo asi kṛtakṛtyo asi śikṣito asi mahātmabhiḥ । bhāgyavānasi yaddevyāṃ nirvyājā bhaktirasti te ।। śṛṇu rājanpurā vṛttaṃ satīdehe agnibharjite । bhrāntaḥ śivastu babhrāma kvaciddeśe sthiro abhavat ।।
prapañcabhānarahitaḥ samādhigatamānasaḥ । dhyāyandevīsvarūpaṃ tu kālaṃ ninye sa ātmavān ।। saubhāgyarahitaṃ jātaṃ trailokyaṃ sacarācaram । śaktihīnaṃ jagatsarvaṃ sābdhidvīpaṃ saparvatam ।।
ānandaḥ śuṣkatāṃ yātaḥ sarveṣāṃ hṛdayāntare । udāsīnāḥ sarvalokāścintājarjaracetasaḥ ।। sadā duḥkhodadhau magnā rogagrastāstadābhavan । grahāṇāṃ devatānāṃ ca vaiparītyena vartanam ।।
adhibhūtādhidaivānāṃ satyabhāvānnṛpābhavan । atha asminneva kāle tu tārakākhyo mahasuraḥ ।। brahmadattavaro daityo abhavattrailokyanāyakaḥ । śivaurasastu yaḥ putraḥ sa te hantā bhaviṣyati ।।
iti kalpitamṛtyuḥ sa devadevairmahāsuraḥ । śivairasasutābhāvājjagarja ca nananda ca ।। tena copadrutāḥ sarve svasthānātpracyutāḥ surāḥ । śivairasasutābhāvāccintāmāpurduratyayām ।।
nāṅganā śaṅkarasyāsti kathaṃ tatsutasambhāvaḥ । asmākaṃ bhāgyahīnānāṃ kathaṃ kāryaṃ bhaviṣyati ।। iti cintāturāḥ sarve jagmurvaikuṇṭhamaṇḍale । śaśaṃsurharimekānte sa copāyaṃ jagāda ha ।।
kutaścintāturāḥ sarve kāmakalpadrumā śivā । jāgarti bhūvaneśānī maṇidvīpādhivāsinī ।। asmākamanayādeva tadupekṣāsti nānyathā । śikṣaiveyaṃ jaganmātrā kṛtāsmacchikṣaṇāya ।।
lālane tāḍane māturnā kāruṇyaṃ yathārbhake । tadvadeva jaganmāturniyantrā guṇadoṣayoḥ ।। aparādho bhavatyeva tanayasya pade pade । ko aparaḥ sahate loke kevalaṃ mātaraṃ vinā ।।
tasmadyūyaṃ parāmbāṃ tāṃ śaraṇaṃ yāta mā ciram । nirvyājayā cittavṛttyā sā vaḥ kāryaṃ vidhāsyati ।। ityādiśya surānsarvānmahāviṣṇuḥ svajāyayā । saṃyuto nirjagāmāśu devaiḥ saha surādhipaḥ ।।
ājagāma mahāśailaṃ himavantaṃ nagādhipam । abhavaṃśca surāḥ sarve puraścaraṇakarmiṇaḥ ।। ambāyajñavidhānajñā ambāyajñaṃ ca cakrire । tṛtīyādivratānyāśu cakruḥ sarve surā nṛpa ।।
kecitsamādhiniṣṇātāḥ kecinnāmaparāyaṇāḥ । kecitsūktaparāḥ kecinnāmapārāyaṇotsukāḥ ।। mantrapārāyaṇaparaḥ kecitkṛcchrādi kāriṇaḥ । antaryāgaparāḥ kecitkecinnyāsaparāyaṇāḥ ।।
hṛllekhayā parāśakteḥ pūjāṃ cakruratandritāḥ । ityevaṃ bahuvarṣāṇi kālo agājjanamejaya ।। akasmāccaitramāsīyanavamyāṃ ca bhṛgordine । prādurbabhūva puratastanmahaḥ śrutibodhitam ।।
caturdikṣu caturvedairmūrtimadbhirabhiṣṭutam । koṭisūrypratīkāśaṃ candrakoṭisuśītalam ।। vidyutkoṭisamānābhamaruṇaṃ tatparaṃ mahaḥ । naiva cordhvaṃ na tiryakca na madhye parijagrabhat ।।
ādyantarahitaṃ tattu na hastādyaṅgasaṃyutam । na ca strīrūpamathavā na puṃrūpamathobhayam ।। dīptyā pidhānaṃ netrāṇāṃ teṣāmāsīnmahīpate । punaśca dhairyamālambya yāvatte dadṛśuḥ surāḥ ।।
tāvattadeva strīrūpeṇābhāddivyaṃ manoharam । atīva ramaṇīyāṅgīṃ kumārīṃ navayauvanām ।। udyatpīnakucadvandvaninditāmbhojakuḍmalām । raṇatkiṅkiṇikājālasiñjanmañjīramekhalām ।।
kanakāṅgadakeyūragraiveyakavibhūṣitām । anarghyamaṇisambhinnagalabandhavirājitām ।। tanuketakasaṃrājannīlabhramarakuntalām । nitambabimbasubhagāṃ romarājivirājitām ।।
karpūraśakalonmiśratāmbūlapūritānanām । kanatkanakatāṭaṅkaviṭaṅkavadanāmbujām ।। aṣṭamīcandrabimbābhalalāṭāmāyatabhruvam । raktāravindanayanāmunnasāṃ madhurādharām ।।
kundakuḍmaladantāgrāṃ muktāhāravirājitām । ratnasambhinnamukuṭāṃ candrarekhāvatāmsinīm ।। mallikāmālatīmālākeśapāśavirājitām । kāśmīrabinduniṭilāṃ netratrayavilāsinīm ।।
pāśāṅkuśavarābhīticaturbāhuṃ trilocanām । raktavastraparīdhānāṃ dāḍimīkusumaprabhām ।। sarvaśṛṅgāraveṣāḍhyāṃ sarvadevanamaskṛtām । sarvāśāpūrikāṃ sarvamātaraṃ sarvamohinīm ।।
prasādasumukhīmambāṃ mandasmitamukhāmbujām । avyājakaruṇāmūrtiṃ dadṛśuḥ purataḥ surāḥ ।। dṛṣṭvā tāṃ karuṇāmurtiṃ praṇemuḥ sakalāḥ surāḥ । vaktuṃ nāśaknuvan kiñcidvāṣpasaṃruddhaniḥsvanāḥ ।।
kathañcitsthairyamālambya bhaktyā cānatakandharāḥ । premāśrupūrṇanayanāstuṣṭuvurjagadambikām ।। namo devyai mahādevyai śivāyai satataṃ namaḥ । namaḥ prakṛtyai bhadrāyai niyatāḥ praṇatāḥ sma tām ।।
tām agnivarṇāṃ tapasā jvalantīṃ vairocanīṃ karmaphaleṣu juṣṭām । durgāṃ devīṃ śaraṇamahaṃ prapadye sutarasi tarase namaḥ ।। devīṃ vācamajanayanta devāstāṃ viśvarūpāḥ paśavo vadanti । sā no mandreṣamūrjaṃ duhānā dhenur vāgasmānupasuṣṭutaitu ।।
kālarātrīṃ brahmastutāṃ vaiṣṇavīṃ skandamātaram । sarasvatīmaditiṃ dakṣaduhitaraṃ namāmaḥ pāvanāṃ śivām ।। mahālakṣmyai ca vidmahe sarvaśaktyai ca dhīmahi । tanno devī pracodayāt ।।
namo virāṭsvarūpiṇyai namaḥ sūtrātmamūrtaye । namo avyākṛtarūpiṇyai namaḥ śrībrahma mūrtaye ।। yadajñānājjagaddhāti rajjusarpasragādivat । yajjñānāllayamāpnoti numastāṃ bhuvaneśvarīm ।।
numastatpadalakṣyārthāṃ cidekarasarūpiṇīm । akhaṇḍānandarūpāṃ tāṃ vedatātparyabhūmikām ।। pañcakośātiriktāṃ tām avasthātrayasākṣiṇīm । punastvampadalakṣyārthāṃ pratyagātmasvarūpiṇīm ।।
namaḥ praṇavarūpāyai namo hrīṅkāramūrtaye । nānāmantrātmikāyai te karuṇāyai namo namaḥ ।। iti stutā tadā devair maṇidvīpādhivāsinī । prāha vācā madhurayā mattakokilaniḥsvanā ।।
vedantu vibudhāḥ kāryaṃ yadarthamiha saṅgatāḥ । varadāhaṃ sadā bhaktakāmakalpadrumāsmi ca ।। tiṣṭhantyāṃ mayi kā cintā yuṣmākaṃ bhaktiśālinām । samuddharāmi madbhaktānduḥkhasaṃsārasāgarāt ।।
iti pratijñāṃ me satyāṃ jānītha vibudhottamāḥ । iti premākulāṃ vāṇīṃ śrutvā santuṣṭamānasāḥ ।। nirbhayā nirjarā rājannūcurduḥkhaṃ svakīyakam । nājñātaṃ kiñcidapyatra bhvatyāsti jagastraye ।।
sarvajñayā sarvasākṣirūpiṇyā parmeśvari । tārakeṇāsurendreṇa pīḍitāḥ smo divāniśam ।। śivāṅgajādvadhastasya nirmito brahmaṇāśive । śivāṅganā tu naivāsti jānāsi tvaṃ maheśvari ।।
sarvajñapurataḥ kiṃ vā vaktavyaṃ pāmarairjanaiḥ । etaduddeśataḥ proktamaparaṃ tarkayāmbike ।। sarvadā caraṇāmbhoje bhaktiḥ syāttava niścalā । prārthanīyamidaṃ mukhyamaparaṃ dehahetave ।।
iti teṣāṃ vacaḥ śrutvā provāca parameśvarī । mama śaktistu yā gaurī bhaviṣyati himālaye ।। śivāya sā pradeyā syāt sā vaḥ kāryaṃ vidhāsyati । bhaktiryaccaraṇāmbhoje bhūyādyuṣmākamādarāt ।।
himālayo hi manasā māmupāste atibhaktitaḥ । tatastasya gṛhe janma mama priyakaraṃ matam ।। himālayo api tacchrutvātyanugrahakaraṃ vacaḥ । bāṣpaiḥ saṃruddhakaṇṭhākṣo mahārājñīṃ vaco abravīt ।।
mahattaraṃ taṃ kuruṣe yasyānugrahamicchasi । nocetkvāhaṃ jaḍaḥ sthāṇuḥ kva tvaṃ saccitsvarūpiṇī ।। asambhāvyaṃ janmaśataistvatpitṛtvaṃ mamānaghe । aśvamedhādi puṇyairvā puṇyairvā tatsamādhijaiḥ ।।
adya prapañce kīrtiḥ syājjaganmātā sutābhavat । aho himālayasyāsya dhanyo asau bhāgyavāniti ।। yasyāstu jaṭhare santi brahmāṇḍānāṃ ca koṭayaḥ । saiva yasya sutā jātā ko vā syāttatsamo bhuvi ।।
na jāne asmatpitṝṇāṃ kiṃ sthānaṃ syānnirmitaṃ param । etādṛśānāṃ vāsāya yeṣāṃ vaṃśe asti mādṛśaḥ ।। idaṃ yathā ca dattaṃ me kṛpayā premapūrṇayā । sarvavedāntasiddhaṃ ca tvadrūpaṃ brūhi me tathā ।।
yogaṃ ca bhaktisahitaṃ jñānaṃ ca śrutisammatam । vadasva parameśāni tvamevāhaṃ yato bhaveḥ ।। iti tasya vacaḥ prasannamukhapaṅkajā । vaktumārabhatāmbā sā rahasyaṃ śrutigūhitam ।।
śṛṇvantu nirjarāḥ sarve vyāharantyā vaco mama । yasya śravaṇamātreṇa madrūpatvaṃ prapadyate ।। aham evāsa pūrvaṃ tu nānyatkiñcinnagādhipa । tadātmarūpaṃ citsaṃvit parabrahmaikanāmakam ।।
apratarkyam anirdeśyamanaupamyamanāmayam । tasya kācitsvataḥ siddhā śaktirmāyeti viśrutā ।। na satī sā nāsatī sā nobhayātmā virodhataḥ । etadvilakṣaṇā kācidvastubhūtāsti sarvadā ।।
pāvakasyoṣṇateveyamuṣṇāṃśoriva dīdhitiḥ । candrasya candrikeveyaṃ mameyaṃ sahajā dhruvā ।। tasyāṃ karmaṇi jīvānāṃ jīvāḥ kālāśca sañcare । abhedena vilīnāḥ syuḥ suṣuptau vyavahāravat ।।
svaśakteś ca samāyogādahaṃ bījātmatāṃ gatā । svādhārāvaraṇāttasyā doṣatvaṃ ca samāgatam ।। caitanyasya samāyogānnimittatvaṃ ca kathyate । prapañcapariṇāmācca samavāyitvamucyate ।।
kecittāṃ tapa ityāhustamaḥ kecijjaḍaṃ pare । jñānaṃ māyāṃ pradhānaṃ ca prakṛtiṃ śaktimapyajām ।। vimarśa iti tāṃ prāhuḥ śaivaśāstraviśāradāḥ । avidyāmitare prāhurvedatattvārthacintakāḥ ।।
evaṃ nānāvidhāni syurnāmāni nigamādiṣu । tasyā jaḍatvaṃ dṛśyatvājjñānanāśāttato asatī ।। caitanyasya na dṛśyatvam dṛśyatve jaḍameva tat । svaprakāśaṃ ca caitanyaṃ na pareṇa prakāśitam ।।
anavasthādoṣasattvānna svenāpi prakāśitam । karmakartrīvirodhaḥ syāttasmāttaddīpavatsvayam ।। prakāśamānamanyeṣāṃ bhāsakaṃ viddhi parvata । ata eva ca nityatvaṃ siddhasaṃvittanormama ।।
jāgratsvapnasuṣuptyādau dṛśyasya vyabhicārataḥ । saṃvido vyabhicāraśca nānubhūto asti karhicit ।। yadi tasyāpyanubhavastarhyayaṃ yena sākṣiṇā । anubhūtaḥ sa evātra śiṣṭaḥ saṃvidvapuḥ purā ।।
ata eva ca nityatvaṃ proktaṃ sacchāstrakovidaiḥ । ānandarūpatā cāsyāḥ parapremāspadatvataḥ ।। mā na bhūvaṃ hi bhūyāsamiti premātmani sthitam । sarvasyānyasya mithyātvādasaṅgatvaṃ sphuṭaṃ mama ।।
aparicchinnatāpyevamata eva matā mama । tacca jñānaṃ nātmadharmā dharmatve jaḍatātmanaḥ ।। jñānasya jaḍaśeṣatvaṃ na dṛṣṭaṃ na ca saṃbhavi । ciddharmatvaṃ tathā nāsti citaścinna hi bhidyate ।।
tasmādātmā jñānarūpaḥ sukharūpaśca sarvadā । satyaḥ pūrṇo apy asaṅgaśca dvaitajālavivarjitaḥ ।। sa punaḥ kāmakarmādiyuktayā svīyamāyayā । pūrvānubhūtasaṃskārātkālakarmavipākataḥ ।।
avivekācca tattvasya sisṛkṣāvānprajāyate । abuddhipūrvaḥ sargo ayaṃ kathitaste nagādhipa ।। etaddhi yanmayā proktaṃ mama rūpamalaukikam । avyākṛtaṃ tadavyaktaṃ māyāśabalamityapi ।।
procyate sarvaśāstreṣu sarvakāraṇakāraṇam । tattvānāmādibhūtaṃ ca saccidānandavigraham ।। sarvakarmaghanībhūtamicchājñānakriyāśrayam । hrīṅkāramantravācyaṃ tadāditattvaṃ taducyate ।।
tasmādākāśa utpannaḥ śabdatanmātrarūpakaḥ । bhavetsparśātmako vāyustejorūpātmakaṃ punaḥ ।। jalaṃ rasātmakaṃ paścāttato gandhātmikā dharā । śabdaikaguṇa ākāśo vāyuḥ sparśaravānvitaḥ ।।
śabdasparśarūpaguṇaṃ teja ityucyate budhaiḥ । śabdasparśarūparasairāpo vedaguṇāḥ smṛtāḥ ।। śabdasparśarūparasagandhaiḥ pañcaguṇā dharā । tebhyo abhavanmahatsūtraṃ yalliṅgaṃ paricakṣate ।।
sarvātmakam tatsamproktaṃ sūkṣmadeho ayamātmanaḥ । avyaktaṃ kāraṇo dehaḥ sa coktaḥ pūrvam eva hi ।। yasmiñjagadbījarūpaṃ sthitaṃ liṅgodbhavo yataḥ । tataḥ sthūlāni bhūtāni pañcīkaraṇamārgataḥ ।।
pañcasaṃkhyāni jāyante tatprakārastvathocyate । pūrvoktāni ca bhūtāni pratyekaṃ vibhajed dvidhā ।। ekaikaṃ bhāgamekasya caturdhā vibhajedgire । svasvetaradvitīyāṃśe yojanātpañca pañca te ।।
tatkāryam ca virāḍdehaḥ sthūladeho ayamātmanaḥ । pañcabhūtasthasattvāṃśaiḥ śrotrādīnāṃ samudbhavaḥ ।। jñānendriyāṇāṃ rājendra pratyekaṃ militaistu taiḥ । antaḥkaraṇamekaṃ syād vṛttibhedāccaturvidham ।।
yadā tu saṅkalpavikalpakṛtyaṃ tadā bhavettanmana ityabhikhyam । syād buddhisaṃjñaṃ ca yadā pravetti suniścitaṃ saṃśayahīnarūpam ।। anusandhānarūpaṃ taccittam ca parikīrtitam । ahaṅkṛtyātmavṛttyā tu tadahaṅkāratāṃ gatam ।।
teṣāṃ rajoṃśairjñātāni kramātkarmendriyāṇi ca । pratyekaṃ militairtairtu prāṇo bhavati pañcadhā ।। hṛdi prāṇo gude apāno nābhisthastu samānakaḥ । kaṇṭhadeśe apyudānaḥ syādvyānaḥ sarvaśarīragaḥ ।।
jānendriyāṇi pañcaiva pañca karmendriyāṇi ca । prāṇādipañcakaṃ caiva dhiyāca sahitaṃ manaḥ ।। etatsūkṣmaśarīraṃ syānmama liṇgaṃ yaducyate । tatra yā prakṛtiḥ proktā sā rājandvididhā smṛtā ।।
sattvātmikā tu māyā syādavidyā guṇamiśritā । svāśrayaṃ yā tu saṃrakṣetsā māyeti nigadyate ।। tasyāṃ yatpratibimbaṃ syādbimbabhūtasya ceśituḥ । sa īśvaraḥ samākhyātaḥ svāśrayajñānavānparaḥ ।।
sarvajñaḥ sarvakartā ca sarvānugrahakārakaḥ । avidyāyāṃ tu yatkiñcitpratibimbaṃ nagādhipa ।। tadeva jīvasaṃjñaṃ syātsarvaduḥkhāśrayaṃ punaḥ । dvayorapīha samproktaṃ dehatrayamavidyayā ।।
dehatrayābhimānāccāpyabhūnnāmatrayaṃ punaḥ । prājñastu kāraṇātmā syātsūkṣmadehī tu taijasaḥ ।। sthūladehī tu viśvākhyastrividhaḥ parikīrtitaḥ । evamīśo api samprokta īśasūtravirāṭpadaiḥ ।।
prathamo vyaṣṭirūpastu samaṣṭyātmā paraḥ smṛtaḥ । sa hi sarveśvaraḥ sākṣājjīvānugrahakāmyayā ।। karoti vividhaṃ viśvaṃ nānābhogāśrayaṃ punaḥ । macchaktiprerito nityaṃ mayi rājanprakalpitaḥ ।।
manmāyāśaktisaṃklṛptaṃ jagatsarvaṃ carācaram । sāpi mattaḥ pṛthaṅmāyā nāstyeva paramārthataḥ ।। vyavahāradṛśā seyaṃ vidyā māyeti viśrutā । tattvadṛṣṭyā tu nāstyeva tattvamevāsti kevalam ।।
sāhaṃ sarvaṃ jagatsṛṣṭvā tadantaḥ praviśāmyaham । māyākarmādisahitā gire prāṇapuraḥsarā ।। lokāntaragatirno cetkathaṃ syāditi hetunā । yathā yathā bhavantyeva māyābhedāstathā tathā ।।
upādhibhedādbhinnāhaṃ ghaṭākāśādayo yathā । uccanīcādivastūni bhāsayanbhāskaraḥ sadā ।। na duṣyati tathaivāhaṃ doṣairliptā kadāpi na । mayi buddhyādikartṛtvamadhyasyaivāpare janāḥ ।।
vadanti cātmā karmeti vimūḍhā na subuddhayaḥ । ajñānabhedatastadvanmāyāyā bhedatastathā ।। jīveśvaravibhāgaśca kalpito māyayaiva tu । ghaṭākāśamahākāśavibhāgaḥ kalpito yathā ।।
tathaiva kalpito bhedo jīvātmaparamātmanoḥ । yathā jīvabahūtvaṃ ca māyayaiva na ca svataḥ ।। tatheśvarabahūtvaṃ ca māyayā na svabhāvataḥ । dehendriyādisaṅghātavāsanābhedabheditā ।।
avidyā jīvabhedasya heturnānyaḥ prakīrtitaḥ । guṇānāṃ vāsanābhedabheditā yā dharādhara ।। māyā sā parabhedasya heturnānyaḥ kadācana । mayi sarvamidaṃ protamotaṃ ca dharaṇīdhara ।।
īśvaro ahaṃ ca sūtrātmā virāḍātmāhamasmi ca । brahmāhaṃ viṣṇurudrau ca gaurī brāhmī ca vaiṣṇāvī ।। sūryo ahaṃ tārakāścāhaṃ tārakeśastathāsmyaham । paśupakṣisvarūpāhaṃ cāṇḍālo ahaṃ ca taskaraḥ ।।
vyādho ahaṃ krūrakarmāhaṃ satkarmāhaṃ mahājanaḥ । strīpunnapuṃsakākāro apyahameva na saṃśayaḥ ।। yacca kiñcitkvacidvastu dṛśyate śrūyate api vā । antarbahiśca tatsarvaṃ vyāpyāhaṃ sarvadā sthitā ।।
na tadasti mayā tyaktaṃ vastu kiñciccarācaram । yadyasti cettacchūnyaṃ syādvandhyāputropamaṃ hi tat ।। rajjuryathā sarpamālābhedairekā vibhāti hi । tathaiveśādirūpeṇa bhāmyahaṃ nātra saṃśayaḥ ।।
adhiṣṭhānātirekeṇa kalpitaṃ tanna bhāsate । tasmānmatsattayaivaitat sattāvannānyathā bhavet ।। yathā vadasi deveśi samaṣṭyātmavapustvidam । tathaiva draṣṭumicchāmi yadi devi kṛpā mayi ।।
iti tasya vacaḥ śrutvā sarve devāḥ saviṣṇavaḥ । nanandurmuditātmānaḥ pūjayantaśca tadvacaḥ ।। atha devamataṃ jñātvā bhaktakāmadughā śivā । adarśayannijaṃ rūpaṃ bhaktakāmaprapūriṇī ।।
apaśyaṃste mahādevyā virāḍrūpaṃ parātparam । dyaurmastakaṃ bhavedyasya candramūryau ca cakṣuṣī ।। diśaḥ śrotre vaco devāḥ prāṇo vāyuḥ prakīrtitaḥ । viśvaṃ hṛdayamityāhuḥ pṛthivī jaghanaṃ smṛtam ।।
nabhastalaṃ nābhisaro jyotiścakramuraḥ sthalam । maharlokastu grīvā syājjanoloko mukhaṃ smṛtam ।। tapoloko rarāṭistu satyalokādadhaḥ sthitaḥ । indrādayo bāhavaḥ syuḥ śabdaḥ śrotraṃ maheśituḥ ।।
nāsatyadasrau nāse sto gandho ghrāṇaṃ smṛtitaḥ । mukhamagniḥ samākhyāto divārātrī ca pakṣmaṇī ।। brahmasthānaṃ bhrūvijṛmbho apyāpastāluḥ prkīrtitāḥ । raso jihvā samākhyātā yamo daṃṣṭrāḥ prakīrtitāḥ ।।
dantāḥ snehakalā yasya hāso māyā prakīrtitā । sargastvapāṅgamokṣaḥ syādvīḍordhvoṣṭho maheśituḥ ।। lobhaḥ syādadharoṣṭho asyā dharmamārgastu pṛṣṭhabhūḥ । prajāpatiśca meḍhraṃ syādyaḥ sraṣṭā jagatītale ।।
kukṣiḥ samudrā girayo asthīni devyā maheśituḥ । nadyo nāḍyaḥ samākhyātā vṛkṣāḥ keśaḥ prakīrtitāḥ ।। kaumārayauvanajarāvayo asya gatiruttamā । balāhakāstu keśāḥ syuḥ sandhye te vāsasī vibho ।।
rājañchrījagadambāyāścandramāstu manaḥ smṛtaḥ । vijñānaśaktistu harī rudro antaḥkaraṇaṃ smṛtam ।। aśvā hi jātayaḥ sarvāḥ śroṇideśe sthitā vibhoḥ । atalādimahālokāḥ kaṭyadhobhāgatām gatāḥ ।।
etādṛśaṃ mahārūpaṃ dadṛśuḥ surapuṅgavāḥ । jvālāmālāsahasrāḍhyaṃ lelihānaṃ ca jihvayā ।। daṃṣṭrākaṭakaṭārāvaṃ vamantaṃ vahnimakṣibhiḥ । nānāyudhadharaṃ vīraṃ brahmakṣatraudanaṃ ca yat ।।
sahasraśīrṣanayanaṃ sahasracaraṇaṃ tathā । koṭisūryapratīkāśaṃ vidyutkoṭisamaprabham ।। bhayaṅkaraṃ mahāghoraṃ hṛdakṣṇostrāsakārakam । dadṛśuste surāḥ sarve hāhākāraṃ ca cakrire ।।
vikampamānahṛdayā mūrcchāmāpurduratyayām । smaraṇaṃ ca gataṃ teṣāṃ jagadambeyamityapi ।। atha te ye sthitā vedāścaturdikṣu mahāvibhoḥ । bodhayāmāsuratyugraṃ mūrchāto mūrcchitānsurān ।।
atha te dhairyamālambya labdhvā ca śrutimuttamām । premāśrupūrṇanayanā ruddhakaṇṭhāstu nirjarāḥ ।। bāṣpagadnadayā vācā stotuṃ samupacakrire । uparādhaṃ kṣamasvāmba pāhi dīnāṃstvadudbhavān ।।
kopaṃ saṃhara deveśi sabhayā rūpadarśanāt । kā te stutiḥ prakartavyā pāmarairnirjarairiha ।। svasyāpyajñeya evāsau yāvānyaśca svavikramaḥ । tadarvāgjāyamānānāṃ kathaṃ sa viṣayo bhavet ।।
namaste bhuvaneśāni namaste praṇavātmike । sarvavedāntasaṃsiddhe namo hrīṅkāramūrtaye ।। yasmādagniḥ samutpanno yasmātsūryaśca candramāḥ । yasmādoṣadhayaḥ sarvāstasmai sarvātmane namaḥ ।।
yasmācca devāḥ sambhūtāḥ sādhyāḥpakṣiṇa eva ca । paśavaśca manuṣyāśca tasmai sarvātmane namaḥ ।। prāṇāpānau vrīhiyavau tapaḥ śraddhā ṛtaṃ tathā । brahmacaryaṃ vidhiścaiva yasmāttasmai namo namaḥ ।।
sapta prāṇārciṣo yasmātsamidhaḥ sapta eva ca । homāḥ sapta tathā lokāstasmai sarvātmane namaḥ ।। yasmātsamudrā girayaḥ sindhavaḥ pracaranti ca । yasmādoṣadhayaḥ sarvā rasāstasmai namo namaḥ ।।
yasmātyajñaḥ samudbhūto dīkṣā yūpaśca dakṣiṇāḥ । ṛco yajūṃṣi sāmāni tasmai sarvātmane namaḥ ।। namaḥ purastātpṛṣṭhe ca namaste pārśvayordvayoḥ । adha ūrdhvaṃ caturdikṣu mātarbhūyo namo namaḥ ।।
upasaṃhara deveśi rūpametadalaukikam । tadeva darśayāsmākaṃ rūpaṃ sundarasundaram ।। iti bhītānsurāndṛṣṭvā jagadambā kṛpārṇavā । saṃhṛtya rūpaṃ ghoraṃ taddarśayāmāsa sundaram ।।
pāśāḍkuśavarābhītidharaṃ sarvaṅgakomalam । karuṇāpūrṇanayanaṃ mandasmitamukhāmbujam ।। dṛṣṭvā tatsundaraṃ rūpaṃ tadā bhītivivarjitāḥ । śāntacittāḥ praṇemuste harṣagadnadaniḥsvanāḥ ।।
kva yūyaṃ mandabhāgyā vai kvedaṃ rūpaṃ mahādbhutam । tathāpi bhaktavātsalyādīdṛśaṃ darśitaṃ mayā ।। na vedādhyayanairyogair na dānaistapasejyayā । rūpaṃ draṣṭum idaṃ śakyaṃ kevalaṃ matkṛpāṃ vinā ।।
prakṛtaṃ śṛṇu rājendra paramātmātra jīvatām । upādhiyogāt samprāptaḥ kartṛtvādikam apyuta ।। kriyāḥ karoti vividhā dharmādharmaika hetavaḥ । nānā yonīstataḥ prāpya sukhaduḥkhaiśca yujyate ।।
punastatsaṃskṛtivaśānnānā karmarataḥ sadā । nānā dehān samāpnoti sukhaduḥkhaiśca yujyate ।। ghaṭīyantravadetasya na virāmaḥ kadāpi hi । ajñānam eva mūlaṃ syāt tataḥ kāmaḥ kriyāstataḥ ।।
tasmād ajñānanāśāya yateta niyataṃ naraḥ । etaddhi janmasāphalyaṃ yadajñānasya nāśanam ।। puruṣārthasamāptiśca jīvanmuktadaśāpi ca । ajñānanāśane śaktā vidyaiva tu paṭīyasī ।।
na karma tajjannopāstirvirodhābhāvato gire । pratyutāśājñānanāśe karmaṇā naiva bhāvyatām ।। anarthadāni karmāṇi punaḥ punaruśanti hi । tato rāgastato doṣastato anartho mahānbhavet ।।
tasmāt sarva prayatnena jñānaṃ sampādayennaraḥ । kurvanneveha karmāṇītyataḥ karmāpyavaśyakam ।। jñānādeva hi kaivalyam ataḥ syāt tatsamuccayaḥ । sahāyatāṃ vrajet karma jñānasya hitakāri ca ।।
iti kecidvadantyatra tadvirodhānna sambhavet । jñānādhṛdgranthibhedaḥ syādhṛdgranthau karmasambhavaḥ ।। yaugapadyaṃ na sambhāvyaṃ virodhāt tu tatastayoḥ । tamaḥ prakāśayoryadvadyaugapadyaṃ na sambhavi ।।
tasmāt sarvāṇi karmāṇi vaidikāni mahāmate । cittaśuddhyantam eva syustāni kuryāt prayatnataḥ ।। śamo damastitikṣā ca vairāgyaṃ sattvasambhavaḥ । tāvat paryantam eva syuḥ karmāṇi na tataḥ param ।।
tadante caiva saṃnyasya saṃśrayedgurum ātmavān । śrotriyaṃ brahmaniṣṭhaṃ ca bhaktyā nirvyājayā punaḥ ।। vedāntaśravaṇaṃ kuryānnityam evam atandritaḥ । tat tvam asyādi vākyasya nityam arthaṃ vicārayet ।।
tat tvam asyādi vākyaṃ tu jīvabrahmaikyabodhakam । aikye jñāte nirbhayastu madrūpo hi prajāyate ।। padārthāvagatiḥ pūrvaṃ vākyārthāvagatistataḥ । tat padasya ca vākyārtho gire ahaṃ parikīrtitaḥ ।।
tvaṃ padasya ca vākyārtho jīva eva na saṃśayaḥ । ubhayor aikyam asinā padena procyate budhaiḥ ।। vācyārthayorviruddhatvāt aikyaṃ naiva ghaṭeta ha । lakṣaṇātaḥ prakartavyā tattvamoḥ śrutisaṃsthayoḥ ।।
cinmātraṃ tu tayorlakṣyaṃ tayoraikyasya sambhavaḥ । tayoraikyaṃ tathā jñātvā svābhedenādvayo bhavet ।। devadattaḥ sa evāyam iti vallakṣaṇā smṛtā । sthūlādi deharahito brahma sampadyate naraḥ ।।
pañcīkṛtamahābhūtasambhūtaḥ sthūladehakaḥ । bhogālayo jarāvyādhisaṃyutaḥ sarvakarmaṇām ।। mithyā bhūto ayam ābhāti sphuṭaṃ māyāmayatvataḥ । so ayaṃ sthūla upādhiḥ syādātmano me nageśvara ।।
jñānakarmendriyayutaṃ prāṇapañcakasaṃyutam । manobuddhiyutaṃ caitat sūkṣmaṃ tatkavayo viduḥ ।। apañcīkṛtabhūtotthaṃ sūkṣmadeho ayam ātmanaḥ । dvitīyo ayam upādhiḥ syāt sukhāderavabodhakaḥ ।।
anādyanirvācyam idam ajñānaṃ tu tṛtīyakaḥ । deho ayam ātmano bhāti kāraṇātmā nageśvara ।। upādhivilaye jāte kevalātmāvaśiṣyate । dehatraye pañcakośā antaḥsthāḥ santi sarvadā ।।
pañcakośaparityāge brahma pucchaṃ hi labhyate । neti neti iti ādivākyair mama rūpaṃ yaducyate ।। na jāyate mriyate tat kadācinnāyaṃ bhūtvā na babhūva kaścit । ajo nityaḥ śāśvato ayaṃ purāṇo na hanyate hanyamāne śarīre ।।
hataṃ cenmanyate hantuṃ hataścenmanyate hatam । ubhau tau na vijānītau nāyaṃ hanti na hanyate ।। aṇoraṇīyān mahato mahīyān ātmāsya jantornihito guhāyām । tam akratuḥ paśyati vītaśoko dhātuḥ prasādān mahimānam asya ।।
ātmānaṃ rathinaṃ viddhi śarīraṃ ratham eva tu । buddhiṃ tu sārathiṃ viddhi manaḥ pragraham eva ca ।। indriyāṇi hayān āhur viṣayāṃs teṣu gocarān । ātmendriyamanoyuktaṃ bhoktetyāhurmanīṣiṇaḥ ।।
yastvavidvān bhavati cāmanaskaśca sadāśuciḥ । na tatpadam avāpnoti saṃsāraṃ cādhigacchati ।। yastu vijñānavān bhavati samanaskaḥ sadā śuciḥ । sa tu tatpadam āpnoti yasmād bhūyo na jāyate ।।
vijñānasārathiryastu manaḥ pragrahavān naraḥ । so adhvanaḥ pāram āpnoti madīyaṃ yatparaṃ padam ।। itthaṃ śrutyā ca matyā ca niścityātmānam ātmanā । bhāvayenmām ātmarūpāṃ nididhyāsanato api ।।
yogavṛtteḥ purā svasmin bhāvayedakṣaratrayam । devīpraṇavasañjñasya dhyānārthaṃ mantravācyayoḥ ।। hakāraḥ sthūladehaḥ syād rakāraḥ sūkṣmadehakaḥ । īkāraḥ kāraṇātmāsau hrīṅkāro ahaṃ turīyakam ।।
evaṃ samaṣṭidehe api jñātvā bījatrayam kramāt । samaṣṭivyaṣṭyorekatvaṃ bhāvayenmatimān naraḥ ।। samādhikālātpūrvaṃ tu bhāvayitvaivam ādṛtaḥ । tato dhyāyennilīnākṣo devīṃ māṃ jagadīśvarīm ।।
prāṇāpānau samau kṛtvā nāsābhyantaracāriṇau । nivṛttaviṣayākāṅkṣo vītadoṣo vimatsaraḥ ।। bhaktyā nirvyājayā yukto guhāyāṃ niḥsvane sthale । hakāram viśvam ātmānaṃ rakāre pravilāpayet ।।
rakāraṃ taijasaṃ devam īkāre pravilāpayet । īkāraṃ prājñam ātmānaṃ hrīṅkāre pravilāpayet ।। vācyavācakatāhīnaṃ dvaitabhāvavivarjitam । akhaṇḍaṃ saccidānandaṃ bhāvayet tacchikhāntare ।।
iti dhyānena māṃ rājan sākṣātkṛtya narottamaḥ । madrūpa eva bhavati dvayorapyekatā yataḥ ।। yogayuktyānayā dṛṣṭvā mām ātmānaṃ parātparam । ajñānasya sakāryasya tat kṣaṇo nāśako bhavet ।।
yogaṃ veda maheśāni sāṅgaṃ saṃvitpradāyakam । kṛtena yena yogyo ahaṃ bhaveyaṃ tattvadarśane ।। na yogo nabhasaḥ pṛṣṭhe na bhūmau na rasātale । aikyaṃ jīvātmanor āhur yogaṃ yogaviśāradāḥ ।।
tatpratyūhāḥ ṣaḍākhyātā yogavighnakarānagha । kāmakrodhau lobhamohau madamātsaryasañjñakau ।। yogāṅgaireva bhittvā tānyogino yogamāpnuyuḥ । yamaṃ niyamamāsanaprāṇāyāmau tataḥ param ।।
pratyāhāraṃ dhāraṇākhyaṃ dhyānaṃ sārdhaṃ samādhinā । aṣṭāṅgānyāhuretāni yogināṃ yogasādhane ।। ahiṃsā satyamasteyaṃ brahmacaryaṃ dayārjavam । kṣamā dhṛtirmitāhāraḥ śaucaṃ ceti yamā daśa ।।
tapaḥ santoṣa āstikyaṃ dānaṃ devasya pūjanam । siddhāntaśravaṇaṃ caiva hrīrmatiśca japo hutam ।। daśaite niyamāḥ proktā mayā parvatanāyaka । padmāsanaṃ svastikaṃ ca bhadraṃ vajrāsanaṃ tathā ।।
vīrāsanamiti proktaṃ kramādāsanapañcakam । ūrvorupari vinyasya samyakpādatale śubhe ।। aṅguṣṭhau ca nibadhnīyāddhastābhyāṃ vyutkramāt tataḥ । padmāsanamiti proktaṃ yogināṃ hṛdayaṅgamam ।।
jānūrvorantare samyak kṛtvā pādatale śubhe । kṛjukāyo viśedyogī svastikaṃ tatpracakṣate ।। sīvanyāḥ pārśvayornyasya gulphayugmaṃ suniścitam । vṛṣaṇādhaḥ pādapārṣṇī pārṣṇibhyāṃ paribandhayet ।।
bhadrāsanamiti proktaṃ yogibhiḥ paripūjitam । urvoḥ pādau kramānnyasya jānvoḥ pratyaṅmukhāṅgulī ।। karau vidadhyādākhyātaṃ vajrāsanamanuttamam । ekaṃ pādamadhaḥ kṛtvā vinyasyoruṃ tathottare ।।
kṛjukāyo viśedyogī vīrāsanamitīritam । iḍayākarṣayet vāyuṃ bāhyaṃ ṣoḍaśamātrayā ।। dhārayetpūritaṃ yogī catuḥṣaṣṭyā tu mātrayā । suṣumnāmadhyagaṃ samyagdvātriṃśanmātrayā śanaiḥ ।।
nāḍyā piṅgalayā caiva recayedyogavittamaḥ । prāṇāyāmamimaṃ prāhūryogaśāstraviśāradāḥ ।। bhūyobhūyaḥ kramāt tasya bāhyamevaṃ samācaret । mātrāvṛddhiḥ krameṇaiva samyagdvādaśa ṣoḍaśa ।।
japadhyānādibhiḥ sārdhaṃ sagarbhaṃ taṃ vidurbudhāḥ । tadapetaṃ vigarbhaṃ ca prāṇāyāmaṃ pare viduḥ ।। kramādabhyasyataḥ puṃso dehe svedodgamo adhamaḥ । madhyamaḥ kampasaṃyukto bhūmityāgaḥ paro mataḥ ।।
uttamasya guṇāvāptiryāvacchīlanam iṣyate । indriyāṇāṃ vicaratāṃ viṣayeṣu nirargalam ।। balādāharaṇaṃ tebhyaḥ pratyāhāro abhidhīyate । aṅguṣṭhagulphajānūrumūlādhāraliṅganābhiṣu ।।
hṛdgrīvākaṇṭhadeśeṣu lambikāyāṃ tato nasi । bhrūmadhye mastake mūrdhni dvādaśānte yathāvidhi ।। dhāraṇaṃ prāṇamaruto dhāraṇeti nigadyate । samāhitena manasā caitanyāntaravartinā ।।
ātmanyabhīṣṭadevānāṃ dhyānaṃ dhyānamihocyate । samatvabhāvanā nityaṃ jīvātmaparamātmanoḥ ।। samādhimāhurmunayaḥ proktam aṣṭāṅgalakṣaṇam । idānīṃ kathaye te ahaṃ mantrayogamanuttamam ।।
viśvaṃ śarīramityuktaṃ pañcabhūtātmakaṃ naga । candrasūryāgnitejobhirjīvabrahmaikyarūpakam ।। tisraḥ koṭyastadardhena śarīre nāḍayo matāḥ । tāsu mukhyā daśa proktāstābhyastisro vyavasthitāḥ ।।
iḍā vāme sthitā nāḍī śubhrā tu candrarūpiṇī ।। śaktirūpā tu sā nāḍī sākṣādamṛtavigrahā । dakṣiṇe yā piṅgalākhyā puṃrūpā sūryavigrahā ।। sarvatejomayī sā tu suṣumnā vahnirūpiṇī ।
tasyā madhye vicitrākhye icchājñānakriyātmakam ।। madhye svayaṃbhūliṅgaṃ tu koṭisūryasamaprabham । tadūrdhvaṃ māyābījaṃ tu harātmā bindunādakam ।। tadūrdhvaṃ tu śikhākārā kuṇḍalī raktavigrahā ।
devyātmikā tu sā proktā madabhinnā nagādhipa ।। tadbāhye hemarūpābhaṃ vādisāntacaturdalam । drutahemasamaprakhyaṃ padmaṃ tatra vicintayet ।। tadūrdhvaṃ tvanalaprakhyaṃ ṣaḍdalaṃ hīrakaprabham ।
bādilāntaṣaḍvarṇena svādhiṣṭhānamanuttamam ।। mūlamādhāraṣaṭkoṇaṃ mūlādhāraṃ tato viduḥ । svaśabdena paraṃ liṅgaṃ svādhiṣṭhānaṃ tato viduḥ ।। tadūrdhvaṃ nābhideśe tu maṇipūraṃ mahāprabham ।
meghābhaṃ vidyudābhaṃ ca bahutejomayaṃ tataḥ ।। maṇivadbhinnaṃ tatpadmaṃ maṇipadmaṃ tathocyate । daśabhiśca dalairyuktaṃ ḍādiphāntākṣarānvitam ।। viṣṇunādhiṣṭhitaṃ padmaṃ viṣṇvālokanakāraṇam ।
tadūrdhve anāhataṃ padmamudyadādityasannibham ।। kādiṭhāntadalairekaṃ patraiśca samadhiṣṭhitam । tanmadhye bāṇaliṅgaṃ tu sūryāyutasamaprabham ।। śabdabrahmamayaṃ śabdānāhataṃ tatra dṛśyate ।
anāhatākhyaṃ tatpadmaṃ munibhiḥ parikīrtitam ।। ānandasadanaṃ tattu puruṣādhiṣṭhitaṃ param । tadūrdhvaṃ tu viśuddhākhyaṃ dalaṃ ṣoḍaśapaṅkajam ।। svaraiḥ ṣoḍaśabhiryuktaṃ dhūmravarṇam mahāprabham ।
viśuddhaṃ tanute yasmājjīvasya haṃsalokanāt ।। viśuddhaṃ padmamākhyātamākāśākhyaṃ mahādbhutam । ājñācakraṃ tadūrdhve tu ātmanādhiṣṭhitaṃ param ।। ājñāsaṃkramaṇaṃ tatra tenājñeti prakīrtitam ।
dvidalaṃ hakṣasaṃyuktaṃ padmaṃ tatsumanoharam ।। kailāsākhyaṃ tadūrdhvaṃ tu rodhinī tu tadūrdhvataḥ । evaṃ tvādhāracakrāṇi proktāni tava suvrata ।। sahasrārayutaṃ bindusthānaṃ tadūrdhvamīritam ।
ityetatkathitaṃ sarvam yogamārgamanuttamam ।। ādau pūrakayogenāpyādhāre yojayenmanaḥ । gudameḍhrāntare śaktistāmākuñcya prabodhayet ।। liṅgabhedakrameṇaiva binducakraṃ ca prāpayet ।
śambhunā tāṃ parāṃ śaktimekībhūtāṃ vicintayet ।। tatrotthitāmṛtam yattu drutalākṣārasopamam । pāyayitvā tu tāṃ śaktiṃ māyākhyāṃ yogasiddhidam ।। ṣaḍcakradevatāstatra santarpyāmṛtadhārayā ।
ānayettena mārgeṇa mūlādhāraṃ tataḥ sudhī ।। evamabhyasyamānasyāpyahanyahani niścitam । pūrvoktadūṣitā mantrāḥ sarve sidhyanti nānyathā ।। jarāmaraṇaduḥkhādyairmucyate bhavabandhanāt ।
ye guṇāḥ santi devyā me jaganmāturyathā tathā ।। te guṇāḥ sādhakavare bhavantyeva na cānyathā । ityevaṃ kathitaṃ tāta vāyudhāraṇamuttamam ।। idānīṃ dhāraṇākhyaṃ tu śṛṇuṣvāvahito mama ।
dikkālādyanavacchinnadevyāṃ ceto vidhāya ca ।। tanmayo bhavati kṣipraṃ jīvabrahmaikyayojanāt । athavā samalaṃ ceto yadi kṣipraṃ na siddhyati ।। tadāvayavayogena yogī yogānsamabhyaset ।
madīyahastapādādāvaṅge tu madhure naga ।। cittaṃ saṃsthāpayenmantrī sthānasthānajayātpunaḥ । viśuddhacittaḥ sarvasminrūpe samsthāpayenmanaḥ ।। yāvanmano layaṃ yāti devyāṃ saṃvidi parvata ।
tāvadiṣṭamanuṃ mantrī japahomaiḥ samabhyaset ।। mantrābhyāsena yogena jñeyajñānāya kalpate । na yogena vinā mantro na mantreṇa vinā hi saḥ ।। dvayorabhyāsayogo hi brahmasaṃsiddhikāraṇam ।
tamaḥ parivṛte gehe ghaṭo dīpena dṛśyate ।। evaṃ māyāvṛto hyātmā manunā gocarīkṛtaḥ । iti yogavidhiḥ kṛtsnaḥ sāṅgaḥ prokto mayā adhunā ।। gurūpadeśato jñeyo nānyathā śāstrakoṭibhiḥ ।।
ityādiyogayuktātmā dhyāyenmāṃ brahmarūpiṇīm । bhaktyā nirvyājayā rājannāsane samupasthitaḥ ।। āviḥ sannihitaṃ guhācaraṃ nāma mahatpadam । atraitat sarvam arpitam ejat prāṇannimiṣacca yat ।।
etajjānatha sadasadvareṇyaṃ paraṃ vijñānādyadvariṣṭhaṃ prajānām । yadarcimadyadaṇubhyo aṇu ca yasmiṃllokā nihitā lokinaśca ।। tadetadakṣaraṃ brahma sa prāṇastadu vāṅmanaḥ । tadetat satyam amṛtaṃ tadveddhavyaṃ saumya viddhi ।।
dhanurgṛhītvaupaniṣadaṃ mahāstraṃ śaraṃ hyupāsāniśitaṃ sandhayīta । āyamya tadbhāvagatena cetasā lakṣyaṃ tadevākṣaraṃ saumya viddhi ।। praṇavo dhanuḥ śaro hyātmā brahma tallakṣyam ucyate । apramattena veddhavyaṃ śaravattanmayo bhavet ।।
yasmin dyauśca pṛthivī cāntarikṣam otaṃ manaḥ saha prāṇaiśca sarvaiḥ । tam evaikaṃ jānathātmānam anyā vāco vimuñcathāmṛtasyaiṣa setuḥ ।। arā iva rathanābhau saṃhatā yatra nāḍyaḥ । sa eṣo antaścarate bahudhā jāyamānaḥ ।।
Omityevaṃ dhyāyathātmānaṃ svasti vaḥ pārāya tamasaḥ parastāt । divye brahmapure vyomni ātmā sampratiṣṭhitaḥ ।। manomayaḥ prāṇaśarīranetā pratiṣṭhito anne hṛdayaṃ sannidhāya । tadvijñānena paripaśyanti dhīrā ānandarūpam amṛtaṃ yadvibhāti ।।
bhidyate hṛdayagranthiśchidyante sarvasaṃśayāḥ । kṣīyante cāsya karmāṇi tasmin dṛṣṭe parāvare ।। hiraṇmaye pare kośe virājaṃ brahma niṣkalam । tacchubhraṃ jyotiṣāṃ jyotis tadyadātmavido viduḥ ।।
na tatra sūryo bhāti na candratārakaṃ nemā vidyuto bhānti kuto ayam agniḥ । tameva bhāntam anubhāti sarvaṃ tasya bhāsā sarvam idaṃ vibhāti ।। brahmaivedam amṛtaṃ purastādbrahma paścādbrahma dakṣiṇataścottareṇa । adhaścordhvaṃ ca prasṛtaṃ brahmaivedaṃ viśvaṃ variṣṭham ।।
etādṛganubhavo yasya sa kṛtārtho narottamaḥ । brahmabhūtaḥ prasannātmā na śocati na kāṅkṣati ।। dvitīyādvai bhayaṃ rājaṃstadabhāvādbibheti na । na tadviyogo me apyasti madviyogo api tasya na ।।
aham eva sa so ahaṃ vai niścitaṃ viddhi parvata । maddarśanaṃ tu tatra syādyatra jñānī sthito mama ।। nāhaṃ tīrthe na kailāse vaikuṇṭhe vā na karhicit । vasāmi kintu majjñānihṛdayāmbhojamadhyame ।।
matpūjākoṭiphaladaṃ sakṛnmajjñānino arcanam । kulaṃ pavitraṃ tasyāsti jananī kṛtakṛtyakā ।। viśvambharā puṇyavatī cillayo yasya cetasaḥ । brahmajñānaṃ tu yatpṛṣṭaṃ tvayā parvata sattama ।।
kathitaṃ tanmayā sarvaṃ nāto vaktavyam asti hi । idaṃ jyeṣṭhāya putrāya bhaktiyuktāya śīline ।। śiṣyāya ca yathoktāya vaktavyaṃ nānyathā kvacit । yasya deve parā bhaktiryathā deve tathā gurau ।।
tasyaite kathitā hyarthāḥ prakāśante mahātmanaḥ । yenopadiṣṭāvidyeyaṃ sa eva parameśvaraḥ ।। yasyāyaṃ sukṛtaṃ kartum asamarthastato ṛṇī । pitrorapyadhikaḥ prokto brahmajanmapradāyakaḥ ।।
pitṛjātaṃ janma naṣṭaṃ netthaṃ jātaṃ kadācana । tasmai na druhyedityādi nigamo apyavadannaga ।। tasmācchāstrasya siddhānto brahmadātā guruḥ paraḥ । śive ruṣṭe gurustrātā gurau ruṣṭe na śaṅkaraḥ ।।
tasmāt sarvaprayatnena śrīguruṃ toṣayennaga । kāyena manasā vācā sarvadā tatparo bhavet ।। anyathā tu kṛtaghnaḥ syāt kṛtaghne nāsti niṣkṛtiḥ । indreṇātharvaṇāyoktā śiraścheda pratijñayā ।।
aśvibhyāṃ kathane tasya śiraśchinnaṃ ca vajriṇā । aśvīyaṃ tacchiro naṣṭaṃ dṛṣṭvā vaidyau surottamau ।। punaḥ saṃyojitaṃ svīyaṃ tābhyāṃ muniśirastadā । iti saṅkaṭasampādyā brahmavidyā nagādhipa ।।
svīyāṃ bhaktiṃ vadasvāmba yena jñānaṃ sukhena hi । jāyeta manujasyāsya madhyamasyāvirāgiṇaḥ ।। mārgāstrayo me vikhyātā mokṣaprāptau nagādhipa । karmayogo jñānayogo bhaktiyogaśca sattama ।।
trayāṇāmapyayaṃ yogyaḥ kartuṃ śakyo asti sarvathā । sulabhatvānmānasatvāt kāyacittādyapīḍanāt ।। guṇabhedānmanuṣyāṇāṃ sā bhaktistrividhā matā । parapīḍāṃ samuddiśya dambhaṃ kṛtvā puraḥsaram ।।
mātsaryakrodhayukto yastasya bhaktis tu tāmasī । parapīḍādirahitaḥ svakalyāṇārtham eva ca ।। nityaṃ sakāmo hṛdayaṃ yaśorthī bhogalolupaḥ । tattatphalasamāvāptyai māmupāste atibhaktitaḥ ।।
bhedabuddhyā tu māṃ svasmādanyāṃ jānāti pāmaraḥ । tasya bhaktiḥ samākhyātā nagādhipa tu rājasī ।। parameśārpaṇaṃ karma pāpasaṅkṣālanāya ca । vedoktatvādavaśyaṃ tatkartavyaṃ tu mayāniśam ।।
iti niścitabuddhistu bhedabuddhim upāśritaḥ । karoti prītaye karma bhaktiḥ sā naga sattvikī ।। parabhakteḥ prāpikeyaṃ bhedabuddhyavalambanāt । pūrvaprokte hyubhe bhaktī na paraprāpike mate ।।
adhunā parabhaktiṃ tu procyamānāṃ nibodha me । madguṇaśravaṇaṃ nityaṃ mama nāmānukīrtanam ।। kalyāṇaguṇaratnānāmākarāyāṃ mayi sthiram । cetaso vartanaṃ caiva tailadhārāsamaṃ sadā ।।
hetustu tatra ko vāpi na kadācidbhavedapi । sāmīpyasārṣṭisāyujyasālokyānāṃ na caiṣaṇā ।। matsevāto adhikaṃ kiñcinnaiva jānāti karhicit । sevyasevakatābhāvāt tatra mokṣaṃ na vāñchati ।।
parānuraktyā mām eva cintayedyo hyatandritaḥ । svābhedenaiva māṃ nityaṃ jānāti na vibhedataḥ ।। madrūpatvena jīvānāṃ cintanaṃ kurute tu yaḥ । yathā svasyātmani prītistathaiva ca parātmani ।।
caitanyasya samānatvānna bhedaṃ kurute tu yaḥ । sarvatra vartamānānāṃ sarvarūpāṃ ca sarvadā ।। namate yajate caivāpyācāṇḍālāntam īśvara । na kutrāpi drohabuddhiṃ kurute bhedavarjanāt ।।
matsthānadarśane śraddhā madbhaktadarśane tathā । macchāstraśravaṇe śraddhā mantratantrādiṣu prabho ।। māyi premākulamatī romāñcitatanuḥ sadā । premāśrujalapūrṇākṣaḥ kaṇṭhagadnadanisvanaḥ ।।
ananyenaiva bhāvena pūjayedyo nagādhipa । māmīśvarīṃ jagadyoniṃ sarvakāraṇakāraṇam ।। vratāni mama divyāni nityanaimittikānyapi । nityaṃ yaḥ kurute bhaktyā vittaśāṭhyavivarjitaḥ ।।
madutsavadidṛkṣā ca madutsavakṛtistathā । jāyate yasya niyataṃ svabhāvadeva bhūdhara ।। uccairgāyaṃśca nāmāni mamaiva khalu nṛtyati । ahaṅkārādirahito dehatādātmyavarjitaḥ ।।
prārabdhena yathā yacca kriyate tattathā bahvet । na me cintāsti tatrāpi dehasaṃrakṣaṇādiṣu ।। iti bhaktistu yā proktā parabhaktistu sā smṛtā । yasyāṃ devyatiriktaṃ tu na kiñcidapi bhāvyate ।।
itthaṃ jātā parā bhaktiryasya bhūdhara tattvataḥ । tadaiva tasya cinmātre madrūpe vilayo bhavet ।। bhaktestu yā parā kāṣṭhā saiva jñānaṃ prakīrtitam । vairāgyasya ca sīmā sā jñāne tadubhayaṃ yataḥ ।।
bhaktau kṛtāyāṃ yasyāpi prārabdhavaśato naga । na jāyate mama jñānaṃ maṇidvīpaṃ sa gacchati ।। tatra gatvākhilānbhogānanicchannapi carcchati । tadante mama cidrūpajñānaṃ samyagbhavennaga ।।
tena muktaḥ sadaiva syājjñānānmuktirna cānyathā । ihaiva yasya jñānaṃ syāddhṛdgatapratyagātmanaḥ ।। mama saṃvitparatanostasya prāṇā vrajanti na । brahmaiva saṃstadāpnoti brahmaiva brahma veda yaḥ ।।
kaṇṭhacāmīkarasamam ajñānāttu tirohitam । jñānādajñānanāśena labdhameva hi labhyate ।। viditāviditādanyannagottama vapurmama । yathādarśe tathātmani yathā jale tathā pitṛloke ।।
chāyātapau yathā svacchau viviktau tadvadeva hi । mama loke bhavejjñānaṃ dvaitabhāvavivarjitam ।। yastu vairāgyavāneva jñānahīno mriyeta cet । brahmaloke vasennityaṃ yāvatkalpaṃ tataḥ param ।।
śucīnāṃ śrīmatāṃ gehe bhavettasya janiḥ punaḥ । karoti sādhanaṃ paścāttato jñānaṃ hi jāyate ।। anekajanmabhī rājañjñānaṃ syānnaikajanmanā । tataḥ sarvaprayatnena jñānārthaṃ yatnamāśrayet ।।
nocenmahānvināśaḥ syājjanmaitaddurlabhaṃ punaḥ । tatrāpi prathame varṇe vedaprāptiśca durlabhā ।। śamādiṣaṭkasampattiryogasiddhistathaiva ca । tathottamaguruprāptiḥ sarvamevātra durlabham ।।
tathendriyāṇāṃ paṭutā saṃskṛtatvaṃ tanostathā । anekajanmapuṇyaistu mokṣecchā jāyate tataḥ ।। sādhane saphale apyevaṃ jāyamāne api yo naraḥ । jñānārthaṃ naiva yatate tasya janma nirarthakam ।।
tasmādrājanyathāśaktyā jñānārthaṃ yatnamāśrayet । padepade aśvamedhasya phalamāpnoti niścitam ।। ghṛtamiva payasi nigūḍhaṃ bhūte bhūte ca vasati vijñānam । satataṃ manthayitavyaṃ manasā manthānabhūtena ।।
jñānaṃ labdhvā kṛtārthaḥ syāditi vedāntaḍiṇḍimaḥ । sarvamuktaṃ samāsena kiṃ bhūyaḥ śrotumicchasi ।। kati sthānāni deveśi draṣṭavyāni mahītale । mukhyāni ca pavitrāṇi devīpriyatamāni ca ।।
vratānyapi tathā yāni tuṣṭidānyutsavā api । tatsarvaṃ deva me mātaḥ kṛtakṛtyo yato naraḥ ।। sarvaṃ dṛśyaṃ mama sthānaṃ sarve kālā vratātmakāḥ । utsavāḥ sarvakāleṣu yato ahaṃ sarvarūpiṇī ।।
tathāpi bhaktavātsalyāt kiñcitkiñcidathocyate । śṛṇuṣvāvahito bhūtvā nagarāja vaco mama ।। kolāpuraṃ mahāsthānaṃ yatra lakṣmīḥ sadā sthitā । mātuḥ puraṃ dvitīyaṃ ca reṇukādhiṣṭhitaṃ param ।।
tulajāpuraṃ tṛtīyaṃ syātsaptaśṛṅgaṃ tathaiva ca । hiṅgulāyā mahāsthānaṃ jvālāmukhyāstathaiva ca ।। śakambharyāḥ paraṃ sthānaṃ bhrāmaryāḥ sthānamuttamam । śrīraktadantikāsthānaṃ durgāsthānaṃ tathaiva ca ।।
vindhyācalanivāsinyāḥ sthānaṃ sarvottamottamam । annapūrṇamahāsthānaṃ kāñcīpuramanuttamam ।। bhīmādevyāḥ paraṃ sthānaṃ vimalāsthānameva ca । śrīcandralāmahāsthānaṃ kauśikīsthānameva ।।
nīlāmbāyāḥ paraṃ sthānaṃ nīlaparvatamastake । jāmbūnadeśvarīsthānaṃ tathā śrīnagaraṃ śubham ।। guhyakālyā mahāsthānaṃ nepāle yatpratiṣṭhitam । mīnākṣyāḥ paraṃ sthānaṃ yacca proktaṃ cidambare ।।
vedāraṇyaṃ mahāsthānaṃ sundaryāḥ samadhiṣṭhitam । ekāmbaraṃ mahāsthānaṃ paraśaktyā pratiṣṭhitam ।। mahālasāparaṃ sthānaṃ yogeśvaryāstathaiva ca । tathā nīlasarasvatyāḥ sthānaṃ cīneṣu viśrutam ।।
vaidyanāthe tu bagalāsthānaṃ sarvottamaṃ matam । śrīmacchrībhuvaneśvaryā maṇidvīpaṃ mama smṛtam ।। śrīmattripurabhairavyāḥ kāmākhyāyonimaṇḍalam । bhūmaṇḍale kṣetraratnaṃ mahāmāyādhivāsitam ।।
nātaḥ parataraṃ sthānaṃ kvacidasti dharātale । pratimāsaṃ bhaveddevī yatra sākṣādrajasvalā ।। tatratyā devatāḥ sarvāḥ parvatātmakatāṃ gatāḥ । parvateṣu vasantyeva mahatyo devatā api ।।
tatratyā pṛthivī sarvā devīrūpā smṛtā budhaiḥ । nātaḥ parataraṃ sthānaṃ kāmākhyāyonimaṇḍalāt ।। gāyatryāśca paraṃ sthānam srīmatpuṣkaramīritam । amareśe caṇḍikā syātprabhāse puṣkarekṣiṇī ।।
naimiṣe tu mahāsthāne devī sā liṅgadhāriṇī । puruhūtā puṣkarākṣe aṣāḍhai ca ratistathā ।। caṇḍamuṇḍīmahāsthāne daṇḍinī parameśvarī । bhārabhūtau bhavedbhūtirnākule nakuleśvarī ।।
candrikā tu hariścandre śrīgirau śāṅkarī smṛtā । japyeśvare triśūlā syātsūkṣmā cāmrātakeśvare ।। śāṅkarī tu mahākāle śarvāṇī madhyamābhidhe । kedārākhye mahākṣetre devī sā mārgadāyinī ।।
bhairavākhye bhairavī sā gayāyāṃ maṅgalā smṛtā । sthāṇupriyā kurukṣetre svāyambhuvyapi nākule ।। kanakhale bhavedugrā viśveśā vimaleśvare । aṭṭahāse mahānandā mahendre tu mahāntakā ।।
bhīme bhīmeśvarī proktā sthāne vastrāpathe punaḥ । bhavānī śāṅkarī proktā rudrāṇī tvardhakoṭike ।। avimukte viśālākṣī mahābhāgā mahālaye । gokarṇe bhadrakarṇī syādbhadrā syādbhadrakarṇake ।।
utpalākṣī suvarṇākṣe sthāṇvīśā sthāṇusañjñike । kamalālaye tu kamalā pracaṇḍā chagalaṇḍake ।। kuraṇḍale trisandhyā syānmākoṭe mukuṭeśvarī । maṇḍaleśe śāṇḍakī syātkālī kālañjare punaḥ ।।
śaṅkukarṇe dhvaniḥ proktā sthūlā syātsthūlakeśvare । jñānināṃ hṛdayāmbhoje hṛllekhā parameśvarī ।। proktānīmāni sthānāni devyāḥ priyatamāni ca । tattatkṣetrasya māhātmyaṃ śrutvā pūrvaṃ nagottama ।।
taduktena vidhānena paścāddevīṃ prapūjayet । athavā sarvakṣetrāṇi kāśyāṃ santi nagottama ।। tatra nityaṃ vasennityaṃ devībhaktiparāyaṇaḥ । tāni sthānāni sampaśyañjapandevīṃ nirantaram ।।
dhyāyaṃstaccaraṇāmbhojaṃ mukto bhavati bandhanāt । imāni devīnāmāni prātarutthāya yaḥ paṭhet ।। bhasmībhavanti pāpāni tatkṣaṇānnaga satvaram । śrāddhakāle paṭhedetānyamalāni dvijāgrataḥ ।।
muktāstatpitaraḥ sarve prayānti paramāṃ gatim । adhunā kathayiṣyāmi vratāni tava suvrata ।। nārībhiśca naraiścaiva kartavyāni prayatnataḥ । vratamanantatṛtīyākhyaṃ rasakalyāṇinīvratam ।।
ārdrānandakaraṃ nāmnā tṛtīyāyā vratam ca yat । śukravāravrataṃ caiva tathā kṛṣṇacaturdaśī ।। bhaumavāravrataṃ caiva pradoṣavratameva ca । yatra devo mahādevo devīṃ saṃsthāpya viṣṭare ।।
nṛtyaṃ karoti purataḥ sārdhaṃ devairniśāmukhe । tatropoṣya rajanyādau pradoṣe pūjayecchivām ।। pratipakṣaṃ viśeṣeṇa taddevīprītikārakam । somavāravrataṃ caiva mamātipriyakṛnnaga ।।
tatrāpi devīṃ sampūjya rātrau bhojanamācaret । navarātradvayaṃ caiva vrataṃ prītikaraṃ ।। evamanyānyapi vibho nityanaimittikāni ca । vratāni kurute yo vai matprītyarthaṃ vimatsaraḥ ।।
prāpnoti mama sāyujyaṃ sa me bhaktaḥ sa me priyaḥ । utsavānapi kurvīt dolotsavasukhānvibho ।। śayanotsavaṃ yathā kuryāttathā jāgaraṇotsavam । rathotsavaṃ ca me kuryāddamanotsavameva ca ।।
pavitrotsavamevāpi śrāvaṇo prītikārakam । mama bhaktaḥ sadā kuryādevamanyānmahotsavān ।। madbhaktānbhojayetprītyā tathā caiva suvāsinīḥ । kumārīrbaṭukāṃścāpi madbuddhyā tadgatāntaraḥ ।।
vittaśāṭhyena rahito yajedetānsumādibhiḥ । ya evaṃ kurute bhaktyā prativarṣamatandritaḥ ।। sa dhanyaḥ kṛtakṛtyo asau matprīteḥ pātramañjasā । sarvamuktaṃ samāsena mama prītipradāyakam ।।
nāśiṣyāya pradātavyaṃ nābaktāya kadācana ।। devadevi maheśāni karuṇāsāgare ambike । brūhi pūjāvidhiṃ samyagyathāvadadhunā nijam ।। vakṣye pūjāvidhiṃ rājannambikāyā yathā priyam ।
atyantaśraddhayā sārdhaṃ śṛṇu parvatapuṅgava ।। dvividhā mama pūjā syād vāhyā cābhyantarāpi ca । bāhyāpi dvividhā proktā vaidikī tāntrikī tathā ।। vaidikyar cāpi dvividhā mūrtibhedena bhūdhara ।
vaidikī vaidikaiḥ kāryā vedadīkṣāsamanvitaiḥ ।। tantroktadīkṣāvadbhistu tāntrikī saṃśritā bhavet । itthaṃ pūjārahasyaṃ ca na jñātvā viparītakam ।। karoti yo naro mūḍhaḥ sa patatyeva sarvathā ।
tatra yā vaidikī proktā prathamā tāṃ vadāmyaham ।। yanme sākṣātparaṃ rūpaṃ dṛṣṭavānasi bhūdhara । anantasīrṣanayanamanantacaraṇaṃ mahat ।। sarvaśaktisamāyuktaṃ prerakaṃ yatparātparam ।
tadeva pūjayennityaṃ nameddhyāyetsmaredapi ।। ityetatprathamārcāyāḥ svarūpaṃ kathitaṃ naga । śāntaḥ samāhitamanā dambhāhaṅkāravarjitaḥ ।। tatparo bhava tadyājī tadeva śaraṇaṃ vraja ।
tadeva cetasā paśya japa dhyāyasva sarvadā ।। ananyayā premayuktabhaktyā madbhāvam āśritaḥ । yajñairyaja tapodānairmāmeva paritoṣaya ।। itthaṃ mamānugrahato mokṣyase bhavabandhanāt ।
matparā ye madāsaktacittā bhaktavarā matāḥ ।। pratijāne bhavādasmāduddharāmyacireṇa tu । dhyānena karmayuktena bhaktijñānena vā punaḥ ।। prāpyāhaṃ sarvathā rājanna tu kevalakarmabhiḥ ।
dharmātsañjāyate bhaktirbhaktyā sañjāyate param ।। śrutismṛtibhyāmuditaṃ yatsa dharmaḥ prakīrtitaḥ । anyaśāstreṇa yaḥ prokto dharmābhāsaḥ sa ucyate ।। sarvajñātsarvaśakteśca matto vedaḥ samutthitaḥ ।
ajñānasya mamābhāvādapramāṇā na ca śrutiḥ ।। smṛtayaśca śruterarthaṃ gṛhītvaiva ca nirgatāḥ । manvādīnāṃ śrutīnāṃ ca tataḥ prāmāṇyamiṣyate ।। kvacitkadācittantrārthakaṭākṣeṇa paroditam ।
dharmaṃ vadanti soṃśastu naivagrāhyo asti vaidikaiḥ ।। anyeṣāṃ śāstrakartṛṇāmajñānaprabhavatvataḥ । ajñānadoṣaduṣṭatvāttadukterna pramāṇatā ।। tasmānmumukṣurdharmārthaṃ sarvathā vedamāśrayet ।
rājājñā ca yathā loke hanyate na kadācana ।। sarveśānyā mamājñā sā śrutistyājyā kathaṃ nṛbhiḥ । madājñārakṣaṇārthaṃ tu brahmakṣatriyajātayaḥ ।। mayā sṛṣṭāstato jñeyaṃ rahasyaṃ me śrutervacaḥ ।
yadā yadā hi dharmasya glānirbhavati bhūdhara ।। abhyutthānamadharmasya tadā veṣānbibharmyaham । devadaityavibhāgaścāpyata evābhavannṛpa ।। ye na kurvanti taddharmaṃ tacchikṣārthaṃ mayā sadā ।
sampāditāstu narakāstrāso yacchravaṇādbhavet ।। yo vedadharmam ujjhitya dharmamanyaṃ samāśrayet । rājā pravāsayeddeśānnijādetānadharmiṇaḥ ।। brāhmaṇairna ca sambhāṣyāḥ paṅktigrāhyā na ca dvijaiḥ ।
anyāni yāni śāstrāṇi loke asminvividhāni ca ।। śrutismṛtiviruddhāni tāmasānyeva sarvaśaḥ । vāmaṃ kāpālakaṃ caiva kaulakaṃ bhairavāgamaḥ ।। śivena mohanārthāya praṇīto nānyahetukaḥ ।
dakṣaśāpādbhṛgoḥ śāpāddadhīcasya ca śāpataḥ ।। dagdhā ye brāhmaṇavarā vedamārgabahiṣkṛtāḥ । teṣāmuddharaṇārthāya sopānakramataḥ sadā ।। śaivāśca vaiṣṇavāśścaiva saurāḥ śāktāstathaiva ca ।
gāṇapatyā āgamāśca praṇītāḥ śaṅkareṇa tu ।। tatra vedāviruddhāṃśo apyukta eva kvacitkvacit । vaidikaistadgrahe deṣo na bhavatyeva karhicit ।। sarvathā vedabhinnārthe nādhikārī dvijo bhavet ।
vedādhikārahīnastu bhavettatrādhikāravān ।। tasmātsarvaprayatnena vaidiko vedamāśrayet । dharmeṇa sahitaṃ jñānaṃ paraṃ brahma prakāśayet ।। sarvaiṣaṇāḥ parityajya māmeva śaraṇaṃ gatāḥ ।
sarvabhūtadayāvanto mānāhaṅkāravarjitāḥ ।। maccittā madgataprāṇā matsthānakathane ratāḥ । saṃnyāsino vanasthāśca gṛhasthā brahmacāriṇaḥ ।। upāsante sadā bhaktyā yogamaiśvarasañjñitam ।
teṣāṃ nityāviyuktānāmahamajñānajaṃ tamaḥ ।। jñānasūryaprakāśena nāśayāmi na saṃśayaḥ । itthaṃ vaidikapūjāyāḥ prathamāyā nagādhipa ।। svarūpamuktaṃ samkṣepād dvitīyāyā atho bruve ।
mūrtau vā sthaṇḍile vāpi tathā sūryendumaṇḍale ।। jale athavā bāṇaliṅge yantre vāpi mahāpaṭe । tathā śrīhṛdayāmbhoje dhyātvā devīṃ parātparām ।। saguṇāṃ karuṇāpūrṇāṃ taruṇīmaruṇāruṇām ।
saundaryasārasīmāntāṃ sarvāvayavasundarām ।। śṛṅgārarasasampūrṇāṃ sadā bhaktārtikātarām । prasādasumukhīmambāṃ candrakhaṇḍaśikhaṇḍinīm ।। pāśāṅkuśavarābhītidharāmānandarūpiṇīm ।
pūjayedupacāraiśca yathāvittānusārataḥ ।। yāvadāntarapūjāyāmadhikāro bhavenna hi । tāvadbāhyāmimāṃ pūjāṃ śrayejjāte tu tāṃ tyajet ।। ābhyantarā tu yā pūjā sā tu saṃvillayaḥ smṛtaḥ ।
saṃvideva paraṃ rūpamupādhirahitaṃ mama ।। ataḥ saṃvidi madrūpe cetaḥ sthāpyaṃ nirāśrayam । saṃvidrūpātiriktaṃ tu mithyā māyāmayaṃ jagat ।। ataḥ saṃsāranāśāya sākṣiṇīmātmarūpiṇīm ।
bhāvayennirmanaskena yogayuktena cetasā ।। ataḥ paraṃ bāhyapūjāvistāraḥ kathyate mayā । sāvadhānena manasā śṛṇu parvatasattama ।। prātarutthāya śirasi saṃsmaretpadmamujjvalam ।
karpūrābhaṃ smarettatra śrīguruṃ nijarūpiṇam ।। suprasann aṃ lasadbhūṣābhūṣitaṃ śaktisaṃyutam । namaskṛtya tato devīṃ kuṇḍalīṃ saṃsmaredbudhaḥ ।। prakāśamānāṃ prathame prayāṇe pratiprayāṇe apyamṛtāyamānām ।
antaḥ padavyāmanusañcarantīmānandarūpāmabalāṃ prapadye ।। dhyātvaivaṃ tacchikhāmadhye saccidānandarūpiṇīm । māṃ dhyāyedatha śaucāditriyāḥ sarvāḥ samāpayet ।। agnihotraṃ tato hūtvā matprītyarthaṃ dvijottamaḥ ।
homānte svāsane sthitvā pūjāsaṅkalpamācaret ।। bhūtaśuddhiṃ purā kṛtvā mātṛkānyāsameva ca । hṛllekhāmātṛkānyāsaṃ nityameva samācaret ।। mūlādhāre hakāraṃ ca hṛdaye ca rakārakam ।
bhrūmadhye tadvadīkāraṃ hrīṅkāraṃ mastake nyaset ।। tattanmantroditānanyānnyāsānsarvānsamācaret । kalpayetsvātmano dehe pīṭhaṃ dharmādibhiḥ punaḥ ।। tato dhyāyenmahādevīṃ prāṇāyāmairvijṛmbhite ।
hṛdambhoje mama sthāne pañcapretāsane budhaḥ ।। brahmā viṣṇuśca rudraśca īśvaraśca sadāśivaḥ । ete pañca mahāpretāḥ pādamūle mama sthitāḥ ।। pañcabhūtātmakā hyete pañcāvasthātmakā api ।
ahaṃ tvavyaktacidrūpā tadatītāsti sarvathā ।। tato viṣṭaratāṃ yātāḥ śaktitantreṣu sarvadā । dhyātvaivaṃ mānasairbhogaiḥ pūjayenmāṃ japedapi ।। japaṃ samarpya śrīdevyai tato arghyasthāpanaṃ caret ।
pātrāsādanakaṃ kṛtvā pūjādravyāṇi śodhayet ।। jalena tena manunā cāstramantreṇa deśikaḥ । digbandhaṃ ca purā kṛtvā gurūn natvā tataḥ param ।। tadanujñāṃ samādāya bāhyapīṭhe tataḥ param ।
hṛdisthāṃ bhavitāṃ mūrtiṃ mama divyāṃ manoharām ।। āvāhayettataḥ pīṭhe prāṇasthāpanavidyayā । asanāvāhane cārghyaṃ pādyādyācamanaṃ tathā ।। snānaṃ vāsodvayaṃ caiva bhūṣaṇāni ca sarvaśaḥ ।
gandhapuṣpaṃ yathāyogyaṃ dattvā devyai svabhaktitaḥ ।। yantrasthānāmāvṛtīnīṃ pūjanaṃ samyagācaret । prativāramaśaktānāṃ śukravāro niyamyate ।। mūladevīprabhārūpāḥ smartavyā aṅgadevatāḥ ।
tatprabhāpaṭalavyāptaṃ trailokyaṃ ca vicintayet ।। punarāvṛttisahitāṃ mūladevīṃ ca pūjayet । gandhādibhiḥ sugandhaistu tathā puṣpaiḥ suvāsitaiḥ ।। naivedyaistarpaṇaiścaiva tāmbūlairdakṣiṇādibhiḥ ।
toṣayenmāṃ tvatkṛtena nāmnāṃ sāhasrakeṇa ca ।। kavacena ca sūktenāhaṃ rudrebhiriti prabho । devyatharvaśiromantrairhṛllekhopaniṣadbhavaiḥ ।। mahāvidyāmahāmantraistoṣayenmāṃ muhurmuhuḥ ।
kṣamāpayejjagaddhātrīṃ premārdrahṛdayo naraḥ ।। pulakāṅkitasarvāṅgairbāṣparuddhākṣiniḥsvanaḥ । nṛtyagītādighoṣeṇa toṣayenmāṃ muhurmuhuḥ ।। vedapārāyanaiścaiva purāṇaiḥ sakalairapi ।
pratipādyā yato ahaṃ vai tasmāttaistoṣayettu mām ।। nijaṃ sarvasvamapi me sadehaṃ nityaśo arpayet । nityahomaṃ tataḥ kuryādbrāhmaṇāṃśca suvāsinīḥ ।। baṭukānpāmarānanyāndevībuddhyā tu bhojayet ।
natvā punaḥ svahṛdaye vyutkrameṇa visarjayet ।। sarvaṃ hṛllekhayā kuryāt pūjanaṃ mama subrata । hṛllekhā sarvamantrāṇāṃ nāyikā paramā smṛtā ।। hṛllekhādarpaṇe nityamahaṃ tatpratibimbitā ।
tasmād hṛllekhayā dattaṃ sarvamantraiḥ samarpitam ।। guruṃ sampūjya bhūṣādyaiḥ kṛtakṛtyatvamāvahet । ya evaṃ pūjayeddevīṃ śrīmadbhuvanasundarīm ।। na tasya durlabhaṃ kiñcit kadācit kvacidasti hi ।
dehānte tu maṇidvīpaṃ mama yātyeva sarvathā ।। jñeyo devīsvarūpo asau devā nityaṃ namanti tam । iti te kathitaṃ rājan mahādevyāḥ prapūjanam ।। vimṛśyaitadaśeṣeṇāpyadhikārānurūpataḥ ।
kuru me pūjanaṃ tena kṛtārthastvaṃ baviṣyasi ।। idaṃ tu gītāśāstraṃ me nāśiṣyāya vadet kvacit । nābhaktāya pradātavyaṃ na dhūrtāya ca durhṛde ।। etatprakāśanaṃ māturuddhāṭanamurojayoḥ ।
tasmādavaśyaṃ yatnena gopanīyamidaṃ sadā ।। deyaṃ bhaktāya śiṣyāya jyeṣṭhaputrāya caiva hi । suśīlāya suveṣāya devībhaktiyutāya ca ।। śrāddhakāle paṭhedetad brāhmaṇānām samīpataḥ ।
tṛptāstatpitaraḥ sarve prayānti paramaṃ padam ।। ityuktvā sā bhagavatī tatraivāntaradhīyata । devāśca muditāḥ sarve devīdarśanato abhavan ।। tato himālaye jajñe devī haimavatī tu sā ।
yā gaurīti prasiddhāsīddattā sā śaṅkarāya ca ।। tataḥ skandaḥ samudbhūtastārakastena pātitaḥ । samudramanthane pūrvaṃ ratnānyāsurnarādhipa ।। tatra devaiḥ stutā devī lakṣmīprāptyarthamādarāt ।
teṣāmanugrahārthāya nirgatā tu ramā tataḥ ।। vaikuṇṭhāya surairdattā tena tasya śamo abhavat । iti te kathitaṃ rājan devīmāhātmyamuttamam ।। gaurīlakṣmyoḥ samudbhūtiviṣayaṃ sarvakāmadam ।
na vācyaṃ tvetadanyasmai rahasyaṃ kathitaṃ yataḥ ।। gītā rahasyabhūteyaṃ gopanīyā prayatnataḥ । sarvamuktaṃ smasena yatpṛṣṭaṃ tattvayānagha ।। pavitraṃ pāvanaṃ divyaṃ kiṃ bhūyaḥ śrotumicchasi ।।