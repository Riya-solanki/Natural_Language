dvādaśa ye aṅgaviśeṣā muninoddiṣṭāḥ pratītyasambhūtāḥ । te kleśakarmaduḥkheṣu saṅgṛhītāstriṣu yathāvat ।। ādyāṣṭamanavamāḥ syuḥ kleśāḥ karma dvitīyadaśamau ca । śeṣāḥ sapta ca duḥkhaṃ trisaṅgrahā dvādaśa tu dharmāḥ ।।
tribhyo bhavati dvandvaṃ dvandvātprabhavanti sapta saptabhyaḥ । traya udbhavanti bhūyastadeva[tu] bhramati bhavacakram ।। hetuphalañca[hi]sarvaṃ jagadanyo nāsti kaścidiha sattvaḥ । śūnyebhya eva śūnyā dharmāḥ prabhavanti dharmebhyaḥ ।।
svādhyāyadīpamudrādarpaṇaghoṣa arkakāntabījāmlaiḥ । skandhapratisandhirasaṅkramaśca vidvadbhiravadhāryau ।। ya ucchedaṃ prakalpayatyatisūkṣme api vastuni । pratītyasambhavasyārthamavijñaḥ sa na paśyati ।।
nāpaneyamataḥ kiñcit prakṣepyaṃ nāpi kiñcana । draṣṭavyaṃ bhūtato bhūtaṃ bhūtadarśī vimucyate ।। pratītyasamutpādahṛdayakārikā ācārya nāgārjunakṛtā samāptā ।