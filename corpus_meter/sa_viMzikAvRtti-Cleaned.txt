vijñaptimātramevedamasadarthāvabhāsanāt । yadvat taimirikasyāsatkeśoṇḍrakādidarśanaṃ ।। na deśakālaniyamaḥ santānāniyamo na ca । na ca kṛtyakriyā yuktā vijñaptiryadi nārthataḥ ।।
deśādiniyamaḥ siddhaḥ svapnavat pretavatpunaḥ । santānāniyamaḥ sarvaiḥ pūyanadyādidarśane ।। svapnopaghātavatkṛtyakriyā narakavatpunaḥ । sarvaṃ narakapālādidarśane taiśca bādhane ।।
tiraścāṃ sambhavaḥ svarge yathā ca narake tathā । na pretānāṃ yatastajjaṃ duḥkhaṃ nānubhavanti te ।। yadi tatkarmabhistatra bhūtānāṃ sambhavastathā iṣyate pariṇāmaśca kiṃ vijñānasya neṣyate ।। karmaṇo vāsanānyatra phalamanyatra kalpyate ।
tatraiva neṣyate yatra vāsanā kiṃ nu kāraṇaṃ ।। rūpādyāyatanāstitvaṃ tadvineyajanaṃ prati । abhiprāyavaśāduktamupapādukasattvavat ।। yataḥ svabījādvijñaptiryadābhāsā pravartate ।
dvividhāyatanatvena te tasyā munirabravīt ।। tathā pudgalanairātmyapraveśo hi anyathā punaḥ । deśanā dharmanairātmyapraveśaḥ kalpitātmanā ।। na tadekaṃ na cānekaṃ viṣayaḥ paramāṇuśaḥ ।
na ca te saṃhatā yasmātparamāṇurna sidhyati ।। ṣaṭkena yugapadyogātparamāṇoḥ ṣaḍaṃśatā । ṣaṇṇāṃ samānadeśatvātpiṇḍaḥ syādaṇumātrakaḥ ।। paramāṇorasaṃyoge tatsaṅghāte asti kasya saḥ ।
na cānavayavatvena tatsaṃyogād na sidhyati ।। dibhāgabhedo yasyāsti tasyaikatvaṃ na yujyate । chāyāvṛtī kathaṃ vā anyo na piṇḍaścenna tasya te ।। ekatve na krameṇetiryugapanna grahāgrahau ।
vicchinnānekavṛttiśca sūkṣmānīkṣā ca no bhavet ।। pratyakṣabuddhiḥ svapnādau yathā sa ca yadā tadā । na so artho dṛśyate tasya pratyakṣatvaṃ kathaṃ mataṃ ।। uktaṃ yathā tadābhāsā vijñaptiḥ smaraṇaṃ tataḥ ।
svapnadṛgviṣayābhāvaṃ nāprabuddho avagacchati ।। anyonyādhipatitvena vijñaptiniyamo mithaḥ । middhenopahataṃ cittaṃ svapne tenāsamaṃ phalaṃ ।। maraṇaṃ paravijñaptiviśeṣādvikriyā yathā ।
smṛtilopādikānyeṣāṃ piśācādimanovaśāt ।। kathaṃ vā daṇḍakāraṇyaśūnyatvamṛṣikopataḥ । manodaṇḍo mahāvadyaḥ kathaṃ vā tena sidhyati ।। paracittavidāṃ jñānamayathārthaṃ kathaṃ yathā svacittajñānam ajñānādyathā buddhasya gocaraḥ ।।
vijñaptimātratāsiddhiḥ svaśaktisadṛśī mayā । kṛteyaṃ sarvathā sā tu na cintyā buddhagocaraḥ ।। viṃśatikā vijñaptimātratāsiddhiḥ । kṛtiriyamācāryavasubandhoḥ ।