vividhakleśabhujaṅgāj jagad uddhartuṃ bhavaughapātālāt । buddhatvāya viśālo na bhavaty amahātmanāṃ praṇidhiḥ ।। tadyathānuśrūyate atīte adhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma rājadhānī babhūva । tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma rājā babhūva । yasyāmalasphaṭikabhittiṣu mandirāntaḥ karṇāvataṃsatilakapravilokinīnām ।
hastāḥ prasādhanavidhau mṛdavo aṅganānāṃ nādarśadhāraṇapariśramaduḥkham ūhuḥ ।। viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam । yasyāsahanta balino apy arayo na kopam ahnāya vaidyutam iva jvalanaṃ patantam ।। tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād āgatasādhvasagadgadaskhalitavacanair niveditam ।
mūle navāmbudharavṛndatiraskṛtasya prāleyaśailaśikharasya sarūpamūrtiḥ ।। idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas tad acalavanāntaraṃ praviveśa ।। atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam । avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam ।।
paśyāmas tāvad asya gajapater asya cāsmanmattahastino yuddham iti vicintya prabhāsaḥ saṃyātaṃ nāma hastyāroham uvāca । protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti । yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ parasainyanivāraṇaṃ vāraṇam akarot । atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ parighaguruviṣāṇasaṃghaṭṭadhvanibhīṣaṇam ayaṃ bhagno ayaṃ bhagna iti senājanenāvalokyamānayoś ciram abhavad yuddham ।। anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ । krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī ।। tasyātha rājakariṇo radanāśrayāṇi jātāni lohavalayāni pariślathāni ।।
tadyūthaṃ punar adhigamya kuñjarendro gambhīro apy avanipatiḥ savismayo abhūt ।। tataḥ prabhāsaṃ mahāmātrāḥ samupagamyocuḥ । deva duḥsādhyo ayam ebhiḥ samastair api karibhir mantraparijaptair oṣadhibalair ayam anekapo vaśīkartavya iti । tatheti ca sa rājābhidhāya punas tāṃ rājadhānīm ājagāma । te api tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne nibadhya rājño nivedayām āsur ānītaḥ sa gaja iti । tato rājā saṃyātaṃ hastidamakam uvāca । bhadra tathāyam ibharājo damayitavyo yathā madvāhanayogyo bhavatīti । sa ca saśiraḥpraṇāmaṃ gṛhītarājāvavādas taṃ dantinaṃ damayām āsa ।। svaśiṣya iva medhāvī tāṃ tāṃ jagrāha kuñjaraḥ ।। vinamramūrdhā vinayāt kṛtāñjaliḥ kṣitīśam ādhoraṇa ūcivān idam ।।
gajendraśikṣāṃ samupetya sāṃprataṃ mado api nainaṃ gamayaty asāṃpratam ।। mayā gṛhāṇeti punaḥ pracodito gajo ayam adyāj jvalitān ayoguḍān ।। nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān ।। atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya sāntaḥpuraparivāraḥ pramadavanakrīḍām anubhavituṃ prātiṣṭhata ।।
sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa ।। kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte । skhalitaparuṣavācā vāryamāṇo api yantrā tvaritataram adhāvat sāpi bhītā pratasthe ।। kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa ।
tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ ।। na kadā cid ahaṃ tvayā nirastā kim idaṃ niṣkaruṇatvam īdṛśaṃ te । iti ṣaṭcaraṇāvalī muhūrtaṃ rudatīvānujagāma tasya mārgam ।। puruṣo api na śakyate niyantuṃ kim u tiryag madanāndhamandabuddhiḥ ।।
kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā hastinī bhītā yat praviveśa so api ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam avanipatim udvahann agaṇayaṃs tān aṅkuśaprahārāṃs tad evāraṇyaṃ prapede ।। pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ । mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ ।। tataḥ sa hastidamakaḥ taṃ rājānam uvāca । deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ । yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya devenātmā sthirayitavya iti । sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva dayitāṃ ghanam āślikṣata । avatasthe ca taruvarasya skandhe ।।
dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ ।। atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād avanitalagatāḥ punaḥ punar iti paridevanāṃ kartum ārebhire । sa nirāyudho adya vasudhādhipatiḥ katham āgamiṣyati vanāt sabhayāt ।। kuśasūcibhinnamṛdupādatalaḥ katham adya pāsyati pipāsur apaḥ ।।
athavā sukhāsukhaphalasya vidher ativartate ka iva nāma pathaḥ ।। hatayūthapaṃ na khalu kesariṇā kariṇīkulaṃ girivane ramate ।। bhūyo api taṃ smitamanoharavaktracandraṃ paśyema nāma nṛpatiṃ śriyam udvahantam ।। iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra ।।
upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ ।। hāradarśanāc ca niyatam āsanno deva iti manyamānās te amātyāḥ stokam antaraṃ gatvā tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam apaśyan । avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva sacīpatiṃ divaukasaḥ sādaram upāsāṃ cakrire । sa ca narapatir aśeṣaṃ tam eva vṛttāntaṃ tebhyo akathayat । atha te amātyāḥ prītās taṃ daśarathatanayam iva rathavaram āropya tasmād araṇyapradeśāt punas tannagaraṃ aninyuḥ । āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan । so api ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan punas tena hastipakena bhayalajjāvimūḍhamanasā tasya rājñaḥ sakāśam aninye ।। kopād abhūtāṃ nayane kṣaṇena vikośaraktotpalaraktarāge ।। krodharāhukaluṣīkṛtavadanenduś cāvocad rājā । are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ mām āropitavān asi । nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād iti paśyāma idānīṃ te satyam ।।
ākṛṣya hutabhuṅmadhyān nyaveśayad ayoguḍān ।। avatīrya gajaṃ dīptān ādayainān ayoguḍān ।। gṛhāṇety avadan nāgaṃ na cāsau vāmatāṃ yayau ।। saṃyātam abravīd rājā vāryatām iti kuñjaraḥ ।।
dehamātrakavinigrahe kṣamo na tv ayaṃ capalacittanigrahe ।। atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ śṛṇuyāt tato niḥsaṃśayena buddhatvāya praṇidhānaṃ kuryād iti । tad idam atra prāptakālam imam eva mahāmātram anupraviśāmīti vicintya kṣaṇād eva taccharīram anupraviveśa । tataḥ saṃyātas taṃ rājānam uvāca manodamas tair api cen na śakyate prakartum anyena kathaṃ kariṣyate ।। rājovāca kaḥ khalu cittadamane śaktaḥ syāt ।
te hi svaparacetāṃsi śaktā damayituṃ nanu ।। bahutvam iva saṃprāptaḥ prasādaḥ pulakodgamaiḥ ।। rājovāca । bhadra nanu kathyatāṃ tāvat kiṃprabhāvā buddhā iti । saṃyāta uvāca ।
yat tadbodhyaṃ padaṃ śāntaṃ tad buddhaṃ tais tathāgataiḥ ।। tataḥ sa rājā pramuditamanāḥ punar uvāca । nanv ākhyāyatāṃ tāvat kathaṃ buddhatvam adhigamyata iti । saṃyāta uvāca । ghaṭamānaiḥ prayatnena buddhatvaṃ prāpyate nṛbhiḥ ।। atha sa rājā buddhatvādhigamamārgam upalabhya praṇidhim iti cakāra ।।
guṇair dānādibhir yukto buddho boddhavyakovidaḥ ।। praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ । svabalavilayacintāvāgurāmadhyavartī mṛga iva śaraviddho vivyathe puṣpaketuḥ ।। manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam ।
krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva ।। alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram । vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī ।। dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram ।।
sa eva bodhau vinibaddhaniścayo janasya jajñe hradavan narādhipaḥ ।। ya eva dhūmo nayanaprabādhanaḥ sa eva meghatvam upaiti saṃcitaḥ ।। ṛtur eva sa tādṛśo hi kaś cit taravo bhūriphalā bhavanti yatra ।। śaśinaḥ prabhayānuvidhyamāno vimalaṃ vāri dadāti candrakāntaḥ ।।
munigocaram etya mandabuddhis tyajati vyālamṛgo api raudrabhāvam ।। abhavad bhavabandhabhaṅgahetuḥ praṇidhiḥ prāktana eṣa śākyasūnoḥ ।। tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye buddhatvādhigamāya vīryasaṃnāham ābaddhavanta iti vicintya samyaksaṃbodhilābhāya ghaṭamānena dhīmatā prathamam eva dānapāramitāyāṃ yatnaḥ karaṇīya iti ।। prabhāsajātakaṃ samāptam ।।
yaḥ paraduḥkhair duḥkhī tadvicchittyai kṛtapratijñaś ca । jagadartham īhamānaḥ sa eva sahate svaduḥkhāni ।। tadyathānuśrūyate vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ vārāṇasyāṃ rājadhānyām upacitavividhapuṇyasaṃbhāro anekaśāstrakalākauśalaprakhyātakīrtis tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo nāma bodhisattvaḥ sārthavāho babhūva । pratijñeyam abhūt tasya sarvasattvānukampinaḥ ।।
pratijñā sattvamahatī mahatām eva jāyate ।। indor iva śaratkāle dhvāntabhedī mahodayaḥ ।। ity artheṣv arthinas tasya mamatām ālalambire ।। prāg dānapāramitayeti sa puṇyakarmā sotkaṇṭhayeva sahasā ghanam āliliṅge ।।
śeṣāḥ pāramitās tasya tasthur utkaṇṭhitā iva ।। bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe ।। vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam agrato dhāvantam iva ca krameṇa mahāsamudram uttīrya ratnadvīpam āgamya vividhāni ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena netum ārebhe । evaṃ guṇān abhidadhad guṇalālasasya sārthaṃ na taskaragaṇo api mumoṣa tasya ।।
api dharmaparāṅmukho janaḥ suhṛdīvābhyupayāti bhadratām ।। tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam anupraviśya tena ratnadvīpād upāttena svāpateyenārthijanasaṃmānanām anudivasam akarot । avandhyabhūripraṇayaiḥ samāgatair abhūd gṛhadvāram aśūnyam arthibhiḥ ।। atha sa mahātmā kadācid varaśayanīyam upagataḥ kṣaṇadāyām idam acintayat । idam api na paryāptam evam arthijanapratipūjanāyāṃ draviṇam iti । kīdṛśaṃ punar yātrāphalaṃ sādhayeyaṃ yena me satatam avyavacchinnadānapratītamanaso arthinaḥ syur ity api nāmeyaṃ tvaritam apayāyān niśīthinī yato ahaṃ saṃmānayeyam arthivargam iti ।
eṣā dātur dānavighnaṃ karotīty āsīt sādhos tasya nidraiva duḥkham ।। atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ śaraccandrikāprabhāparigatām iva kārtasvarapratimām apratirūpāṃ devatām apaśyat । sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt । kṣapākṣaye kṣīṇaśaśāṅkaśobhe nivartamāneva samudravelā ।। apāstakekāś cyutacārucandrikāś ciraṃ mayūrā iva śāradāmbude ।।
iyaṃ tu ditsā bhavataḥ prathīyasī kadācid apy eṣyati naiva vikriyām ।। prakāmam abhyāsavivardhitodayā na caiva ditsā mahatāṃ vipatsv api ।। iti prakāśīkṛtaniścayo janair jano na kṛcchre api jahāty udāratām ।। vyavasāyatanutram āśu baddhvā badaradvīpam upehi lokabhūtyai ।।
bahubhiś ca payodhibhir niruddhaṃ yad alaṃ sādhayituṃ tvam eva śaktaḥ ।। haviṣā paripacya tām aśāna śramatṛṣṇābhibhavakṣudhākṣayāya ।। tuṅgasyopari bhūbhṛto asti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ ।। purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ tārākṣaṃ nāma rākṣasaṃ drakṣyasi ।
āpiṅgapakṣmapariveṣṭitavartmalekhe nidrākṣaye mukulite iva cāprakampe ।। jihvā viniṣpatati cāsyapuṭāt sphurantī vidyullatā jaladharād iva bhīmanādāt ।। tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam । gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram uccāvacajanasaṃbādhavipaṇimārgam amarapurapratimaṃ puraṃ drakṣyasi । tatra ca paurṇamāsīniśākarapriyadarśano vividhaguṇaugho māghanāmā sārthavāhaḥ । sa te badaradvīpasya panthānam upadarśayiṣyati । sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni gatvā kālakarmaṇā yokṣyate । na ca bhavatā tatrāpi viṣādaḥ karaṇīyaḥ । baddhvotsāhamayaṃ varma sādhayanti samīpsitam ।।
paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ rajatanagaraṃ pihitadvāraṃ drakṣyasīti । tatra ca bhavatā punas tāny eva sūtrapadāni paṭhitavyāni । tataḥ svayam eva tad dvāram apāvṛtakapāṭaṃ bhaviṣyati । arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ ।। tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā । tāś ca bhavato badaradvīpasya panthānaṃ darśayiṣyanti । tato badaradvīpādhipatiḥ kinnararājo devatāprotsāhito bhavate cintāmaṇiṃ dāsyati । tatra ca vaiḍūryamayasya nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam iva śaradvalāhakaṃ valāhakanāmānam aśvarājaṃ drakṣyasi । sa tvāṃ vihāyasā kṛtārthaṃ vārāṇasīm āneṣyatīty abhidhāya sā devatāntaradhīyata । bodhisattvo api ca kalyāṇasvapnadarśanāt paraṃ pramodam udvahan niyamenāhaṃ badaradvīpayātrāphalam āsādayiṣyāmīti vicintya devatāḥ pūjayitvā śramaṇabrāhmaṇakṛpaṇebhyaś ca dānāni dattvā yathādevatopadiṣṭaṃ caturdaśabhiḥ saṃvatsarair badaradvīpam āgamya kinnarādhipatisakāśāt taṃ cintāmaṇim āsādya cintayāmāsa । api nāma sa turagapatir āgacched iti । parisphuran rāśir ivendurociṣāṃ sa cāśvarājas tvaritaṃ samāyayau ।।
itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā ।। mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ ।। ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha ।। utpatya khaṃ stimitasāgaravārinīlaṃ vārāṇasīm avatatāra sa vājirājaḥ ।।
taṃ ca svabhavanasamīpe avatārya valāhakaḥ punar badaradvīpam eva pratyāyayau । bodhisattvo api ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam anyasminn ahani bahir niṣkramya taṃ cintāmaṇiṃ dhvajāgram āropyedam uvāca । tat tac cintāmaṇir ayaṃ samyak tasmai prayacchatu ।। tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ mahad durbhikṣam āsīt । tataḥ sa janakāya upetya supriyam uvāca । dhānyam eva tāvad ayaṃ maṇivaraḥ pravarṣatv iti । tathāstv iti coktaṃ bodhisattvena vicintya vilokitaś cāsau mahāmaṇiḥ । dhānyena mahatā bhūmir babhūva ca nirantarā ।।
vikampitāny āpatatā nabhasvatā tanūni vāsāṃsi ca petur ambarāt ।। savismayās taṃ janatānukampinaṃ puraskṛtaṃ tuṣṭuvur ittham arthinaḥ ।। aho yaśobhis tava kundapāṇḍubhis tiraskṛteyaṃ hasatīva medinī ।। bhavādṛśānāṃ jagadarthakāriṇāṃ yad evam utpattir avandhyajanmanām ।।
vipāka iva dharmasya sukhahetus tvam arthinām ।। tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam iti ।। ।। badaradvīpajātakaṃ dvitīyam ।। ।। dharmakāmajātakam ।।
nānyatra bodhisattvād ajñānatamonirastaye yogyaḥ । kaś cit subhāṣitamaṇiṃ cikrāya prāṇamūlyena ।। tadyathānuśrūyate bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini satatapravṛttabrahmaghoṣāgnihotrasamiddarbhakarmānte vinītaśiṣyaparivṛtādhyāpake brāhmaṇakule lokahitāya vyāyacchamāno vaśitvād udapādi । pratidivasam āpūryamāṇakāntiś ca sa mahātmā tathā tathā tan mahatīm mahākulaṃ jalaṃ payodher iva vṛddhim āyayau ।।
tarulateva vaṃśaśrīr yam ālambya vivardhate ।। tasya ca mahānubhāvasya kṛtopanayanasaṃskārasya pramādabahule yauvane vartamānasya vinivṛttavyasanadoṣasya parām avekṣya dharmakāmatāṃ dharmakāma ity eva jñātayo anurūpaṃ nāma cakruḥ । nāmāpi puṇyanirjātaṃ prayāti ramaṇīyatām ।। nitāntam ānandathucitrakarmakṛc cakāra romodgamabinduvartanām ।।
śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena ।। prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai ।। sa ca mahātmā yatra yatra gacchati sma tatra tatra janena pratipūjyate sma । tataḥ kadā cid anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma । anyasmai mānyamānāya paṇḍitāyābhyasūyati ।।
sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt । ato asmy avajñātajanas tvadantikaṃ subhāṣitaprābhṛtavān upāgataḥ ।। madaṃ pipāsuḥ samupaiti dantino guṇāntaraṃ tatra sa paśyati dhruvam ।। atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ samutthāya svāgataṃ subhāṣitamahāratnavaṇije brāhmaṇāya । vayaṃ subhāṣitamaṇīnāṃ kretāra ity uktvā taṃ dvijātim ātmīye mahaty āsane samupaveśya svayamavanau niṣasāda । tato dharmakāmaṃ suhṛdas savismayam evam ūcuḥ ।
ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati ।। atha dharmakāmaḥ sabahumānam ālokayaṃs taṃ brāhmaṇam avocat । abhidhātum arhaty ācāryaḥ śuśrūṣamāṇāya śiṣyāyeti । atha sa pāpīyān enam uvāca । yadi bhavān mahati khāte nirdhūmajvalanaparipūrite subhāṣitaratnalobhād ātmānaṃ muñcet tato aham idaṃ subhāṣitam aśrutapūrvam atimanoharam abhidadhyām iti । atha bodhisattvaḥ sattvaparibṛṃhitamatir idam abhyadhāt । mahābrāhmaṇa । nedaṃ duṣkaram ātmaduḥkhānapekṣiṇām mādṛśānām । kiṃ tu । gate mayi jvalanavatīm mahākhadām ayaṃ janaḥ katham iva tad grahīṣyati ।। brāhmaṇa uvāca ।। śrāvayitvedam subhāṣitam akhilasya janakāyasya tato agnikhadāyām ātmānaṃ mokṣyasi । bodhisattva uvāca । yathā ācya rocate tathāstu ।
kṣapitamohamahātimiraḥ kathaṃ jagati bodhimaṇiḥ sulabho bhavet ।। na mama dharmakathāhṛtacetaso hutavaho api kariṣyati vedanām ।। iti nigadya sukhātam akhānayaddahanavac ca nṛbhis tad akārayat । niragamac ca bahirbhavanāntarāt sapadi tena saha dvijarakṣasā ।।
sakhibhir aśruparītavilocanaiḥ sa rurudhe parirabhya suhṛttayā ।। atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ । kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi । nanu vinivartyatām iyamamārgayāyinī buddhiḥ । paśyatu bhavān । krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ ।। atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra ।
sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti ।। atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam ।। prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi ।। kadācil labhyate pumbhiḥ subhāṣitarasāyanam ।।
tan na me kuśalapakṣāvalambino bhavanto vighnam utpādayitum arhantīti tān suhṛdo bāndhavāṃś ca sānunayaṃ vinivārya jvalanasātkartum ātmānaṃ taruskandham āruhya taṃ brāhmaṇam uvāca । ācārya procyatām adhunā tat subhāṣitam iti । brāhmaṇa uvāca । atyantavīryasaṃnāhaiḥ prāpyate padam akṣayam ।। atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa । tatas te suhṛdas tam enam artham ūcuḥ । viṣādahetutvam upāgataṃ yato duruktam asmākam idaṃ tato nanu ।।
atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ paridevanaparo babhūva । mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo asya dhakṣyati ।। śarīram asyedam aho bhaviṣyati pradagdhadārupratimaṃ malīmasam ।। śyāmībhavad idaṃ gātraṃ draṣṭuṃ ko asyādya śakṣyati ।।
bāndhavāḥ katham asyāsthnāṃ śroṣyanti sphuṭatāṃ dhvanim ।। mā dhākṣīrenam ity agniṃ vārayantīva pādapāḥ ।। bandhūnām asya dīnānāṃ hā hety ekākṣaraṃ vacaḥ ।। ity asya suhṛdaḥ sādhor deśayiṣyanti sāsravaḥ ।।
suhṛdo jñātayo vāsya dhārayiṣyanty asūn katham ।। tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya sa strījano gṛhābhimukhaḥ pratasthe । tato bodhisattvaḥ praṇidhim evam āviścakāra । bhūyāsam asya jagataḥ sugatatvam āpya duḥkhakṣayārtham amunā kuśalodayena ।। ity uktvā tena mahātmanā muktaś cātmā । sadya eva ca so agnir upaśāntajvālākalāpadhūmasaṃghātaḥ surabhikamalodbhedagandhādhivāsitadigantarālaṃ kamalinīpalāśasthitavimalasalilalavaṃ sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ padmākaratvam agamat ।
so api ca sthitam ātmānam adrākṣīd dhīmatāṃ varaḥ ।। śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra ।। ity āścaryaṃ vismayākṣiptacittāḥ taṃ paśyantas te janā vācam ūcuḥ ।। harṣāśruṇāsaṃbhavatā kṣaṇena ruṣeva śokāśrujalaṃ nirastam ।।
abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ ।। atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ katham api dhārayann idam avocat । eṣā ca jvaraparitarjitātiduḥkhā medinyāṃ mama vinimajjatīva mūrtiḥ ।। tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ ।।
atha bodhisattvas tadanukampayā satyādhiṣṭhānam akarot । tena mā sma gamad vipro narakaṃ jvalitānalam ।। iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude । prayāti vilayaṃ sadyaḥ pāpaṃ pāpakṛtām api ।।
atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya dharmyāṃ kathāṃ cakāra । viśeṣaniścayotpatteḥ pratyakṣaṃ balavattaram ।। kṛśānur anvakṣam ayaṃ śarīriṇāṃ praphullapadmākaratām upāgataḥ ।। śubhāśubhasyāsti phalaṃ sukhāsukhaṃ vicintya cedaṃ vijahīta kāpatham ।।
vipaścitāṃ tu sphuṭabuddhicakṣuṣāṃ sati prabodhe kim iva prabodhyate ।। gater viśeṣo bhavati prasarpatāṃ pratodasaṃcodanayā hi vājinām ।। na yujyate svaptum anāhitāṅkuśapracaṇḍamattadviradādhirohiṇaḥ ।। prasaṅgināṃ sarvam amedhasām idaṃ śamānukūlasya nirodhakaṃ pathaḥ ।।
kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham । śamāya yo na tvarate pramādabhāg niyojanīyo anaḍuhām asau dhuri ।। iti manogṛhacitraṇayā kṣayaṃ vrajati naiva manorathavartikā ।। sukham ity abhūtaparikalpanānugā bahuduḥkhajālam adhiśerate janāḥ ।।
yad idaṃ sametya maraṇārigocaraṃ gajasuptikām iva vidhāya tiṣṭhati ।। anuśāsanaṃ plavam apāsya saugataṃ vinimajjati vyasanasāgare jagat ।। ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati ।। atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām ।।
iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa । tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti vicintya satatam eva duḥkhocchedam icchatā prājñena dharmakathāśravaṇe mahān ādaraḥ karaṇīyaḥ । kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam iti ।। ।। dharmakāmajātakaṃ nāma tṛtīyam ।। tiryagyonigatair api sadbhiḥ prāṇāḥ parārtham utsṛṣṭāḥ ।
ko nāma puruṣabhūtaḥ saktiṃ dhanamātrake kuryāt ।। tadyathānuśrūyate stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile salilacaravihaṅgonnāditapadminīvane kvacid acalavanāntare bodhisattvaḥ śaśo bhavati sma । tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ sahāyo babhūva । tāv anyonyam apaśyantau na remāte suhṛttamau ।। bālye śaśena rahitaḥ kaṃcit kālaṃ bhavaty anuṣṇāṃśuḥ ।
na tu tena śaśākṛtinā kadācid api sa vratī suhṛdā ।। sāptapadīnaṃ sakhyaṃ bhavati satāṃ prakṛtiśuddhacittānām । kim utānyonyaguṇakathāviśrambhanibaddhabhāvānām ।। bhavati śamābhiratānāṃ puṃsāṃ dharmāya pāṭavaṃ buddheḥ ।
pratanumanasāṃ tiraścāṃ dharmārambhe kutaḥ saṃjñā ।। śaśajātir aho kveyaṃ kvedaṃ vāksauṣṭhavaṃ kva ca śamo ayam । abhavad iti devatānāṃ śaśa eva savismayaṃ cetaḥ ।। atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv saritsv āgharmaklamavinibaddhaśvāsapracalatkaṇṭheṣu madakāle api vinivṛttanṛttavyāpāreṣu nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat । aho kṛtopakāram api vipatsu nānuvartante prakṛtilaghavaḥ prāṇinaḥ । paśyatu bhavān ayaṃ hi ।
tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ ।। sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate ।। yo apy āsīd badareṅgudīphalacayaḥ svalpo mamātroṭaje kṣīṇaḥ so api suduṣkarāya tapase yātrāṃ kariṣye katham ।। prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati ।।
durbhikṣadoṣam apavāhya punar vanānte vatsyāmi vatsala ciraṃ bhavatā sahātra ।। atha bodhisattvaś cirasaṃvāsābhivardhitapremārdrahṛdayas tam ṛṣim uvāca । vismṛtya bhūyo aṅkuśapātaduḥkhaṃ janāntam evecchati gantum ajñaḥ ।। munīṃs tvam anyān abhibhūya vartase raviḥ pradīpān iva dūram aṃśubhiḥ ।।
praveṣṭukāmo viṣayārigocaraṃ kathaṃ pramādyann iva nāma lakṣyase ।। na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam ।। gṛhasthatāyāṃ ramayanti yan manoviśuddhasattvās tad asāṃprataṃ mahat ।। jalāśayālīnaśarārisārasais tarūpagūḍhair uṭajair alaṃkṛtāḥ ।।
taṭadrumacchāyaniruddhasindhavaḥ samucchvasatpuṣpasugandhivāyavaḥ ।। japāc calacchmaśruniruddhakandharais tapodhanair āśritaśailagahvarāḥ ।। na nāma paryutsukayanti rāgiṇām amedhasāṃ cittam upatyakā bhuvaḥ ।। sukṛtibhir anuyāte saṃvidāno api mārge yad arajasi na tiṣṭhaty etad aprāptam atra ।।
bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi । yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate । kutaḥ । pracuravighno hi gṛhavāsaḥ । apy akhaṇḍaphalade tapovane rāgikasya hṛdayaṃ nivekṣyate ।। api ca maharṣe viṣayānuvartino hi prāṇino mahānti vyasanāny anubhavanti । paśya । viṣayāsvādalubdhānāṃ bhavanty eva vipattayaḥ ।।
kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ ।। sukhalubdhabuddhir anubaddham agrato na bhayaṃ vilokayati bāliśo janaḥ ।। gajabandhakīm anusaran vanāt karī sahate pratodaniśitāṅkuśavyathām ।। yadi vaḥ sanātanasukhaspṛhāsty ato viṣavaj jahīta viṣayāhigocaram ।।
ṛṣir uvāca । satyam anekeṣāṃ paribhavādīnāṃ doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum । kiṃ tu । mama bhaviṣyati yair hṛtacetasaḥ punar ihāgamanaṃ śamam icchataḥ ।। bodhisattva uvāca । yady avaśyam eva gantum abhilaṣitaṃ tathāpy ekam imaṃ divasam ihoṣitvā śvaḥ svam abhiprāyam anuṣṭhātāsi । tataḥ sa munir evaṃ cintayāmāsa । niyatam ayaṃ māṃ nimantrayitukāmaḥ । pākābhitāmrasukumāraphalādhivāso śailāntare kvacid udumbarapādapo vā ।।
atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś cintayāmāsa । bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā ।। athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi । tatas tam ṛṣim upagamyovāca । maharṣe pratipālyatāṃ tāvan muhūrtaṃ yāvad aham āhārajātaṃ kiṃcid upaharāmi । tataḥ sa munir acintayat । parikṣīṇakandamūlaphale asmin vane kīdṛśī punar āhāropaharaṇaśaktir asya syāt । atha sa mahātmā jvalitāṅgārarāśim avalokya praṇidhim evam abhivardhayāmāsa । tathā jagadvyasananirastikāriṇīṃ sudurlabhāṃ daśabalatām avāpnuyām ।।
śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam ।। atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya taṃ mahātmānaṃ vikasitapuṇḍarīkamadhye avatiṣṭhamānaṃ dharmaṃ deśayantam apaśyat । śaratprasanne nabhasi prasannaṃ prakāśalakṣmeva śaśāṅkabimbam ।। tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra ।
acintyamāhātmyaviśeṣasaṃśrayo mahāmatiḥ ko api śaśāyate bhavān ।। mahātmanāṃ puṇyabalair adhiṣṭhito viṣadrumo apy oṣadhivṛkṣatām iyāt ।। tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām । viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram aciraprabhāprakāśaparipiñjaradigantaram ambaratalam akāri । virejire samuditapaṅktibhiḥ phalaiḥ śukāśritā girisahakārapādapāḥ ।।
nanarta khaṃ navajaladaṃ vilokayan sthito girer upari mayūralāsakaḥ ।। vitenire sphuradaciraprabhāsayaḥ payodharāḥ kṣapitanidāghavidviṣaḥ ।। śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ ।। pariśuśruvire alpayācināṃ jaladhārāntaracāriṇāṃ giraḥ ।।
upari dviradasya vāyununnāṃ dhvajabaddhām iva kauṅkumīṃ patākām ।। abhavaj jalam āvilaṃ nadīnāṃ taṭajambūphalapātabhinnaphenam ।। parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena ।। sthānaṃ divyasukhākāṅkṣī kim aindraṃ vijigīṣase ।।
buddhatvam aham icchāmi prāṇināṃ duḥkhaśāntaye ।। tadā syāṃ tava śiṣyo ahaṃ sa cāsmai pratyapadyata ।। tad evaṃ tiryaggato apy asau bhagavān bodhisattvacaryāṃ caran prāṇair api paropakāraṃ kṛtavān iti buddhe bhagavati prasādaparāyaṇair bhavitavyam iti । ।। śaśajātakaṃ caturtham ।।
ko vismayaṃ na nītaḥ śirasas tyāgena bodhisattvasya । athavā phalānurūpāḥ prāyo mahatāṃ samārambhāḥ ।। tadyathānuśrūyate hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti khyātim āgatā । tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś candraprabho nāma rājā babhūva । niśi manujapatīndos tasya dehaprabhaiva kṣapitatimirajālā dīpakāryaṃ cakāra ।।
tasya ca rājño lokottareyam akhilajanavismayakāriṇī pratijñābhūt । bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām ।। bodhisattvasya ca daśaśatavasor ivāruṇaḥ satatapuraḥsaro amātyagaṇapradhāno mahāprajño mahācandro nāmāmātyo babhūva । na kadācid abhūtāṃ tau parasparaviyoginau ।।
atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ vigalitacūḍāmaṇiṃ maulim apaśyat । prativibudhya ca vimanaska evam acintayat । aho kaṭuvipāko ayaṃ mayā svapno dṛṣṭaḥ । svāminaś ca naḥ pratijñā śarīram api yācitenārthine mayā dātavyam iti । tad yāvat tasya nṛpater na kaścic chiro mṛgayate tāvad anekāni ratnamayāni śirāṃsi śilpibhiḥ kārayāmīti । tair eva kaṃcic chiroyācakaṃ bahir eva pratipūjya visarjayiṣyāmīti । kṛtātmā suciraṃ jīvañ jīvayatv akhilaṃ janam ।। atha mahācandro amātyamukhyaḥ śirāṃsi ratnamayāni kārayitvā bahir eva yācanakajanaṃ vicārayāmāsa kenārtha iti । tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo bhujaga iva prakṛtiraudro raudrākṣo nāma brāhmaṇaḥ prativasati sma । tasya cintā samabhavat । candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena vyarthapratijñaṃ kariṣyāmīti । kasya nāmāsti śiraḥpradāne śaktir iti vicintya krameṇa bhadraśilām āyayau । sarito jalam uddhurāvilaṃ calapāṭhīnavikampitāntaram ।।
abhavan kakubhaḥ samantato malināḥ proṣitabhartṛkā iva ।। vavur uddhatapāṃsusaṃcayāḥ śikhileśānugatā ivānilāḥ ।। kṣaṇadā paridhūmratārakā śaśinīvāstasamīpam āgate ।। dhavitradhūto api niveśitāṅgatir makheṣu jajvāla na yajvanāṃ śikhī ।।
atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ paryākulatām ājagāma । ye tu tatra nipuṇatarās te rājño vināśam āsannam utprekṣamāṇās tumulamanaso bhūtvā parasparam evam ūcuḥ । yasyāśritya bhujacchāyāṃ dehinaḥ śerate sukham ।। atha sāśrulocanā nagaradevatā mahācandrāyāmātyāya nivedayāmāsa । raudrākṣo nāmāyaṃ brāhmaṇo asya rājñaḥ śiro yācitum āgatas tan nivāryatāṃ kenacid upāyeneti । athāmātyas tāni ratnamayāni śirāṃsy ānīya raudrākṣam uvāca । mahābrāhmaṇa yenārthas tad aham eva te pratipādayāmi । kiṃ bhavato rājñā dṛṣṭena prayojanam iti ।। yadi gajapadamātrakhātatoyaṃ harati tṛṣaṃ vada sāgareṇa ko arthaḥ ।।
brāhmaṇa uvāca । nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado ayaṃ kileti ।। amātya uvāca । na ced amībhis tava kṛtyam asti madīyam adyaiva śiro gṛhāṇa ।।
taddhetoḥ sādhanībhūtās te cen nanu kṛtārthatā ।। brāhmaṇa uvāca । kim anena punaruktena । abhicāruke karmaṇi pṛthivīpatiśirasā mama prayojanam । atha candraprabho divyena cakṣuṣā taṃ śiroyācanakaṃ bahir avasthitam ālokya priyasuhṛdam iva pratyudgamya tam amātyamukhyam abhihitavān । alam alam arthinaḥ praṇayam upahatya । saṃsārasāgarottaraṇāya setubhūtāḥ khalu bodhisattvānām arthinaḥ । yo bhinatti plavaṃ baddhaṃ kathaṃ sa suhṛd ucyatām ।। utsāha eva kartavyo dharmavighno na yujyate ।।
bodhisattvasya pūryeta dānapāramitā katham ।। mama cchindhi śiro vipra proktavān iti cāvyathaḥ ।। yajñopavītam iti tasya ciraṃ vicintya viprasya vakṣasi salajjam ivāvatasthe ।। atha sa brāhmaṇa uvāca । nāham amātyasuhṛdbandhujanaparivṛtasya bhavataḥ śaknomi śiraś chettum । ekākī bhavān bhavitum arhatīti । tataḥ sa rājā saśapathaṃ vinivartya taṃ bāṣpasalilapariplutākṣaṃ janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat । atha mahācandro amātya iti paridevanāparidīnākṣaram uvāca ।
upahatayajamānasatkriyaṃ kratum iva puṇyajanair upaplutam ।। bhramadalikulasaṃkulaṃ gajaiḥ salilam ivoddhṛtaphullapuṣkaram ।। evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya ।। prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam ।।
atha ratnagarbham ākrīḍaṃ praviṣṭe rājani mahān ākrandaśabdo antaḥpure samabhūt । praviśya ca tad udyānaṃ sa brāhmaṇas taṃ rājānam avocat । evam avasthitasya svastharūpasya bhavato nāham asiṃ kaṇṭhe pātayituṃ śaknomi । rājovāca । brāhmaṇa tato mām atra sadāpuṣpe campakatarau badhāna । sa ca tathā brāhmaṇaḥ kṛtavān । athodyānadevatās taṃ raudrakarmāṇam evam ūcuḥ । asya nāma jagadbandhos tvaṃ kaṇṭhe pātayiṣyasi ।। tavāpy aśanyā sphuritasphuliṅgayā śiraḥ kariṣyāma idaṃ vijarjaram ।। atha sa rājā tāḥ pramadavanadevatāḥ sānunayam iti vārayāmāsa । na khalu mama bhavatībhir anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ । anumodanayā hi puṇyāptir bhavaty ato anyathā kuśalapakṣahānir eva ।
amunā śirasādyedaṃ sahasraṃ paripūryate ।। iti bodhisattvavacanam ākarṇya tā devatās tataḥ sthānāt pratijagmuḥ । atha sa rājā praṇidhim evam akarot । avāpya bodhiṃ mama tena śāntau bhaveyur asthīni tilāṇukāni ।। sthāne bhavet tatra mano'bhirāme stūpo mahān dehabhṛtāṃ hitāya ।।
sa bhujagadyutinā sahasāsinā kamalavan mukhapaṅkajam acchinat ।। jaghnuḥ svapallavakarair anilāvadhūtair ātmānam utsukatayeva latātaruṇyaḥ ।। tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena ।। niḥśabdastimitaśarāricakravākā yāte astaṃ divasakare mṛṇālinīva ।।
ruditam iva pṛthivyā dūram utkṣipya tuṅgau kapiladhavalabhāsau merukailāsabāhū ।। sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe । tato bhadraśilānivāsī janaḥ śokavaśād evam uvāca । tan nīyate mlānasaroruhābhaṃ dvijena keśeṣu śiro gṛhītam ।। api ca ।
kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so ayam adhomukhaiḥ kṣitipatir bhrāmyadbhir ālokyate ।। tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ ।। atha tāṃ jvalantīṃ citām ālokya paridevamānaḥ sa janakāya evam avocat। aho bhagavaty anityatā nāma nirviśeṣā । seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ ।।
tad evaṃ svaśiraḥparityāgo apy askhalitamanasā bodhisattvabhūtena bhagavatā kṛta iti vicintya bodhim icchatānyenāpi tyāgaparāyaṇena sādhunā bhavitavyam iti । jātakaṃ jitasaṃsāramahāduḥkhaparaṃparaḥ ।। amātyaḥ śāriputro abhūd devadattaś ca sa dvijaḥ ।। ।। candraprabhajātakam pañcamam ।।
strītve api bodhisattvaś chittvā māṃsaṃ dadau nijād dehāt । kim utādhikasattvabale parārthakuśale manuṣyatve ।। tadyathānuśrūyate vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā । tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya rūpyāvatī nāma strī babhūva । ativismayakāriṇī janānāṃ karuṇā mūrtimatīva sā babhāse ।।
atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam iva pīḍākaram atimahad durbhikṣam abhavat । kaṭhinatvam anandhasāṃ jahuḥ pramadānāṃ guravaḥ payodharāḥ ।। agaman paridīnacakṣuṣāṃ śithilatvaṃ valayāni yoṣitām ।। vadanāni babhūvur aṅganānāṃ vigatabhrūlalitasmitodayāni ।।
gṛhiṇī na tathātmanānutepe gṛhiṇaṃ vīkṣya yathā kṣudhāvasannam ।। gṛhiṇīṃ gṛham āgatā vanād gaur adhikaṃ sāśruvilocanāṃ cakāra ।। adhikaṃ śithilatvam āgateṣu kṣayam ūdhaḥsu gavāṃ payo jagāma ।। uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī ।।
jano na tasmin viṣaye vimoktuṃ gṛhān nivāsopahataḥ śaśāka ।। atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm apaśyat । ālokya ca tām uktavatī । bhagini kim idam atinṛśaṃsaṃ karma kartukāmāsīti । sā yoṣid evam acintayat । iyaṃ khalu rūpyāvatī dānaśīlā karuṇāvatī ca । tato yady aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca । bhagini bāḍham asmi prasavābhivṛddhena kṣudagninā parigataśarīrā । tad icchāmi putrakam imaṃ bhakṣayitum iti । ātmasneho hi sattvānāṃ dharmādharmau na paśyati ।। atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe ।
akaruṇe katham atsyasi bālakaṃ hariṇaśāvamanoharanetrakam ।। parasute api śiśau mṛducetasāṃ bhavati vatsalatā khalu yoṣitām ।। katham idaṃ skhalitākulasaṃkathaṃ sutamukhaṃ na nirīkṣitum icchasi ।। hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram ।।
puṣṇāti śāvam anugāminam ādareṇa kākī kṣudhā parigatāpi satī kim u strī ।। api ca । kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm asmād deśān nirvāsayet tato viramyatām asmāt sāhasād iti । kathaṃ prajvalitān pāpe bhakṣayiṣyasy ayoguḍān ।। sā provāca । kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim iti । atha rūpyāvatīttham acintayat । yadi nāmāham enaṃ bālakam ādāya yāsyāmi niyatam eṣā prāṇaviyogam eṣyati । athāsyāḥ kṣutpratīkārārtham annam aticirād āneṣyāmi tata eṣā putrakam imaṃ prāṇair viyojayiṣyati ।
voḍhuṃ yuktaṃ tāvad evātapatraṃ tigmajyotir yāvad astaṃ na yāti ।। tad idam atra prāptakālaṃ svamāṃsenaināṃ prīṇayiṣyāmīti ।। srotobhinnacalanmūlāt phalaṃ taṭataror iva ।। tataḥ sā yoṣit punar uvāca । bhagini gamyatāṃ nāhaṃ tava purastād imaṃ bālakaṃ pramāpayituṃ śaknomi । atha rūpyāvatī tām avocat । ānīyatāṃ tāvad yadi te kiṃcid atra śastram asti । sā ca rūpyāvatyāḥ śastram arpayāmāsa ।
tasyai dadau yuvataye kṣudupaplutāyai rūpyāvatī svatanuduḥkham acintayantī ।। paraduḥkhena bādhyante na svaduḥkhena te yataḥ ।। tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa । vapuṣmatī lohitacandanārcitā babhūva hemapratimeva sāṅganā ।।
atha rūpyāvatīṃ bhartā sasaṃbhramam utthāyāsanāt papraccha । śarīraṃ rākṣaseneva kṛtaṃ kṛttapayodharam ।। sā taṃ vṛttāntaṃ patye nivedya punar uvāca । śīghram āryaputras tasyai prasavābhivardhitakṣudagnaye yoṣite dātum arhaty annapānam iti । sa ca rūpyāvatībhartā vismitamanās tathety abhidhāya । tayoktaṃ prāhiṇod annaṃ tasyai durgatayoṣite ।।
vismayāc cālayāmāsa muhur aṅgulipallavān ।। tyāge protsāhitaṃ nūnaṃ ceto matsariṇām api ।। sā tvaṃ lokopakārāya dhruvaṃ mūrtimatī sthitā ।। asyāḥ sādhvyāḥ sarvadānātigena tyāgenānye hrepitās tyāgavantaḥ ।।
atha rūpyāvatyā bhartā satyādhiṣṭhānam iti cakāra । tathā tenāśu satyena stāṃ me patnyāḥ payodharau ।। stanabhārālasaṃ tasyā vakṣaḥ punar ajāyata ।। tasmin pure gurupayodharacakravākā rūpyāvatīkamalinī punar ābabhāse ।।
atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt pracyāvya svayam eva devādhipatyaṃ kartukāmā syād iti vicintya sāśaṅkamanās tasyās taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ dvijātirūpam abhinirmāya bhikṣārthī nāma rūpyāvatyā bhavanam āgamat । atha rūpyāvatī vividhaṃ bhakṣyabhojyam ādāya śakrāya dvijātimūrtaye prāyacchat । prastāvapūrvakaṃ caināṃ surapatir uvāca । śaṅkhacchedāvadātena yaśasālaṃkṛtaṃ jagat ।। kutūhalavaśād bhadre pṛcchāmi bhavatīm aham ।। etena dvija mama sūnṛtena sadyaḥ puṃbhāvo jagati guṇāśrayas tathāstu ।।
nirvṛttaṃ jagati tad adbhutaṃ viditvā lokaś ca sthirataraniścayo babhūva ।। sadyaḥ payodharayugaṃ gajakumbhapīnam antardadhe pṛthuni vakṣasi lajjayeva ।। bodhisattvasya ca rūpyāvata iti loke nāma prakhyātim agāt । athotpalāvatyāṃ rājadhānyāṃ kadācid aputro rājā pañcatvam upajagāma । kālagate ca tasmin rājani rāhugṛhītarajanikareva niśīthinī sā purī na rarāja । rājavināśābhivṛddhaśokāś cāmātyāḥ keṣucid ahaḥsv atīteṣu śuddhāntajanam āśvāsya pauravargam evam ūcuḥ । anāyakatvād ayaṃ deśaḥ kadācid arātibhir āgatya niḥsvāpateyaḥ kriyeta । pradīptagṛhanirvāpaṇāya kūpakhananam iva cātītakālam āyāsahetur eva ca naḥ samīhitaṃ syād iti । tad idam atra prāptakālam ayaṃ rūpyāvataḥ kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma iti । sārdhaṃ ca cāmarayugena mano'bhirāmam uccikṣipe parijanena sitātapatram ।।
gandhāmbusekasurabhīkṛtamārgarathyaṃ paurāḥ kuberabhavanena puraṃ samānam ।। tatra praśāsati nayena mahīṃ mahīśe śuśrāva duḥkham iti naiva janaḥ kadācit ।। tasmin surājani pṛthāv iva pāti rājyam usrāḥ svayaṃ duduhire atanudugdhadhārāḥ ।। nānāguṇābharaṇabhūṣitavigraheṇa rājanvatī kṣitir abhūt kṣitipena tena ।।
padmānukārivadanaḥ pravivekadharmo dharmaṃ dideśa paramārthaphalaṃ janāya ।। udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam ।। etad vicārya bahudhārthivasundharāyāṃ śīlāmalān akhiladānanidhīn nidhatta ।। dātā dānaphalākāṅkṣī dānabījaṃ kva ropayet ।।
trāsayet ko arthinaḥ prājño bhrūbhaṅgabhujagena tān ।। ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ ।। ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ ।। kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma ।।
tad evaṃ strītve api tena bhagavatā svamāṃsāni dattāni ko nāma manuṣyabhūto bāhye vastuny apekṣāṃ kuryād iti tyāgijanaprotsāhanāya varṇanīyam iti । ।। rūpyāvatījātakaṃ ṣaṣṭham ।। bahiraṅgam api dravyaṃ kṛcchrād guṇine api dīyate nīcaiḥ । priyam api dehaṃ santas tiryagbhyo pi prayacchanti ।।
tadyathānuśrūyate śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo anyatamad amarapuram iva pārijāta utpadyamānaḥ śreṣṭhikulam aśobhayat । atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam adāt । yatas tato asya svajano anurūpaṃ cakāra candraprabha eva nāma ।। taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne śāstrakāvyakalāgrahaṇāya gurave nivedayām āsa । nācireṇaiva kālena vijigye vijitendriyaḥ ।।
sādhuvādaparaḥ praśne gurur āsīt savismayaḥ ।। vidyā tatrādhikaṃ reje jyotsneva kumudākare ।। prāyacchat prāptakalyāṇo niḥśeṣaṃ taṃ tam arthine ।। nāśrūyanta yathā vāco dehīti punar arthinām ।।
atha tasya guros tāni pañcamātrāṇi śiṣyaśatāni candraprabham evam ūcuḥ । aho praṇayinām upari bhavato mahatīm anukampāṃ manyāmahe । yadi kaś cid arthī bhavantam asūn api mṛgayate niyamena tān tasmin bhavān prayacched iti । bodhisattva uvāca । mā maivaṃ yācanaka eva dātāram anukampayā viśinaṣṭi kutaḥ । sahate prārthanāduḥkhaṃ tādṛṅ nāsty anukampakaḥ ।। dhanamātram adāt tasmāt pradātuḥ sa viśiṣyate ।। nāstīti nigadan dātā tato laghutaro nanu ।।
prakāśitaphalaślāghyā sā laghvī katham arthitā ।। na hi dātṛpayodhayo bhaveyur guṇamuktāgurukīrtikukṣibhājaḥ ।। tatas te śiṣyāḥ punar api bodhisattvaṃ papracchuḥ । kathyatāṃ tāvat kim anena mahāpradānaphalena śātakratavīṃ śriyam icchati bhavān uta cakravartitvam iti । bodhisattva uvāca । na khalu me prakṛtibhaṅguraṃ padam abhilaṣati buddhiḥ । paśyantu bhavantaḥ । yad yad bhavapaṭamadhye rūpaṃ saṃskāraśilpibhiḥ kriyate ।
unmārṣṭi tat tad eṣā kruddhevānityatā capalā ।। bhavāgram api nāgamyaṃ kṛtāntasya durātmanaḥ ।। citrakarmaṇi vinyastā vartikeva kṣaṇe kṣaṇe ।। catuṣpathapradīpasya śikheva pavanāhatā ।।
tām evānye kṛtadhiyaḥ sṛgālīm iva nirbhayāḥ ।। vitapaty adhvagaṃ nārkaś chatracchāyātiraskṛtam ।। vibhavāḥ kṣaṇavartinaḥ prajānām anubandhā iva śabdaśāstrabhājaḥ ।। apagatamadamānamohajālāḥ sapadi ghaṭadhvam ajanmane pumāṃsaḥ ।।
tato aham atyantam eva lokaduḥkhakṣayāyānuttarāṃ samyaksaṃbodhim icchāmīti । atha te śiṣyāḥ pramuditamanasaḥ punar evam ūcuḥ । kiṃ bahunābhihitena । utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi ।। sarvathā vayam api prāptasaṃbodhes tava śiṣyā bhavema iti । bodhisatva uvāca ।। gantukāmaḥ śivaṃ sthānaṃ ko vā necchaty anuplavān ।।
prapanno asmākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu svān ālayān kadā cid upagahvaragato bodhisattva evaṃ cintayām āsa । kṛtaḥ khalu mayālamartho arthijana idānīṃ svamāṃsaśoṇitena tiraścaḥ prīṇayāmīti vicintya śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane prāpte pradoṣasamaye adyatamaṅgatabhartṛkākeśapāśaparuṣadhūmadhūsarīkṛtavividhapādapam unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ mahāśmaśānam ājagāma । maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ śaśāka । sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām uparatāṃ pramadām ālokya saṃvignamanās tadgatastimitadṛṣṭir idam avocat । aho rāgiṇām adūradarśinī buddhir yeṣām īdṛśe api vairāgyahetau strīkaḍevare rāgotpattir bhavatīti । ihādya tatraiva vilāsinīmukhe muhuḥ śṛgālena padaṃ nidhīyate ।। śvavāyasāluptavijarjarādharās ta eva dantā vikṛtatvam āgatāḥ ।। kṛte khagais te hṛtamāṃsaśoṇite vilocane vyālabilānukāriṇī ।।
kapolayor asthyavaśeṣayos tayoḥ kva sā gatādyaiva madhūkapāṇḍutā ।। etat payodharayugaṃ rudhirābhitāmrais tat sārameyadaśanaiḥ paribhidyate adya ।। kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya ।। asminn abhūtaparikalpahato jano ayaṃ vairāgyavastuni vṛthā khalu rāgam eti ।।
sīmantinīviṣalatāgahanaṃ vyudasya ye avasthitāḥ śamaphaleṣu tapovaneṣu ।। ātmānam ātmanaivāsau nināya paśutāṃ prabhuḥ ।। tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ kaṭhinapakṣaśabdasaṃsūcyamānagatir uccaṅgamo nāma pakṣī । ākṛṣya netram aravindapalāśatulyaṃ bhūyo mumoca rudhirākulapakṣmalekham ।।
snigdhāpi nāma karuṇājananī parārthaniṣpattaye katham abādhata bodhisattvam ।। atha sa vihaṅgamo bodhisattvaṃ papraccha । niyatam ākṛṣyamāṇe asmin mayā nayane mahatīm vedanām anubhavati bhavān iti । bodhisattva uvāca । yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā । saṃprati tv evam upayujyamānam anekaiḥ sattvair ālokya parāṃ prītim anubhavāmīti । bahumataṃ mahatām iti ratnavad bhujagavad bahudoṣam ato anyathā ।। atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ darśayām āsa ।।
tasya piśitam asakṛt kṣapitaṃ na tu cittadhairyam abhavat parāṅmukham ।। vāsatarum iva khagāḥ patitaṃ vijahuḥ kathaṃ cid uditavyathākulāḥ ।। tato staśikhariśirasaḥ suciraparibhogamalinam iva kundāvataṃsam uḍupatim apanīya gatāyāṃ kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas tanayānveṣanavyākulas tat tac cintayām āsa । radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ ।।
krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api pratyabhijñāya sa janaḥ śreṣṭhine nivedayām āsa । kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo nivedita iti । tac ca śrutvā sa śreṣṭhī paraśunikṛtta iva pādapo nipapāta । cireṇa ca pratilabdhasaṃjña iti vilāpaparo babhūva । aho vidher duścaritena bhūyasā tathāpi ca prāṇimi karkaśāśayaḥ ।। samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam ।। ihādya śeṣe katham asthisaṃkule citādharitrīśayane sabhasmani ।।
goṣṭhīṣu sadguṇakathākusumārcitāsu śroṣyāmi kasya vacanāni manoharāṇi ।। snehārdraśuddhamanasāpi sa nāma bhūtvā bhagnas tvayā kim iti vatsa manoratho me ।। iti śreṣṭhī ciram vilapya bodhisattvaśarīre agnisatkāraṃ kṛtvā prasrutanayanodakābhiṣiktamukhaḥ śūnya iva sākrandaśabdaṃ svabhavanam ājagāma । amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau ।।
tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta iti vicintya buddhe bhagavati paraḥ prasādaḥ karaṇīya iti ।। ।। śreṣṭhijātakaṃ saptamaṃ ।। tatyāja bodhisattvas tṛṇam iva dehaṃ parārthasaṃsiddhyai । svasukhan nāpekṣante parasukhasaṃpādino dhīrāḥ ।।
tadyathānuśrūyate śaradapagatajaladharasaṃghātāyāṃ divīva candramāḥ । sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ । pramadavanabhūmāv iva ca kamalākaraḥ । prathamayauvanasamṛddhāv iva vinayaḥ । sphuṭamadhurākṣarapadāyāṃ vācīvārthaḥ । śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ padmako nāma rājā bodhisattvo babhūva ।। avajñayā yo yugapaj jigāya śaśāṅkapuṣpāyudhagharmaraśmīn ।। vanīpakānāṃ jagadekabāndhave babhūva yasmin suhṛdīva nirvṛtiḥ ।। praviveśa yasya hṛdayaṃ na matsaraḥ kṛtamantrarakṣam iva veśma pannagaḥ ।।
śuśrāva yācakajanasya na jātu loko dehīti lāghavakarāṇi punar vacāṃsi ।। sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha ।। ko nidheyaḥ śive mārge yasyābhūd īdṛśī sthitiḥ ।। na parārthād ṛte kaś cid vyāpāro anyo mahātmanām ।।
abhisasrur udīrṇatuṅgavṛddheḥ salilānīva taṭāntam amburāśeḥ ।। vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ ।। mṛgapater iva darpam arātayo yudhi gajā iva yasya na sehire ।। viṭapinīva khagāḥ phalade prajāḥ satatam eva sukhāya viśaśramuḥ ।।
atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro nirojasko janakāyo mahatā rogeṇa jagrase । bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ tasya janasya śekuḥ । atha sa rājā tān vaidyān uvāca । kenopayenāyaṃ janasya vyādhir apahartuṃ śakyaḥ syād iti । bhiṣaja ūcuḥ । deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum iti । atha sa rājā param api prayatnaṃ kurvan na kutaś cid rohītamatsyam upalebhe ।। sitātapatraprativāritātapaḥ prakīrṇakabhrāntivikampitāṃśukaḥ ।। utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ ।। atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo dayāparicayād udgatabāṣpasalilatirohitākṣa idam acintayat । kiṃ mama rājyasukhena yatra me viṣayanivāsinām iyam avasthitiḥ । praviśya ca bhavanam āhūya sacivān idam avocat । icchāmy ahaṃ jyāyastanayābhiṣekaṃ kartum iti । athāmātyā ūcuḥ ।।
sati cābhyudaye parārthahetau kim akāle bhavato vanaṃ yiyāsā ।। rājovāca । na khalv evaṃ yathā bhavantas tarkayantīti । amātyāḥ punar ūcuḥ । ko abhiprāyo devasya । rājovāca । duḥsvapnadarśanād āgatāśaṅko aham evaṃ tarkayāmi । kadā cid atarkitaiveyam anityatā samāgamya māṃ vināśayet । ataḥ putram abhiṣiktaṃ draṣṭum icchāmīti । amātyāḥ procuḥ । yad ājñāpayati deva iti ।। abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ ।। atha sa kumāraḥ pitaram āgamyovāca । ājñāpayatu tātaḥ kathaṃ mayā vyavahartavyam iti । rājovāca । śrūyatāṃ vatsa । sarvathā na kadā cid āyuṣmatā praṇayiṇām upari nirādareṇa bhavitavyam iti । paśya ।।
śreyaḥsetudhvaṃsano ambhaḥpravāho lobhāndhānāṃ matsaro vairibhūtaḥ ।। bhrūbhaṅgārcirjvālarūkṣair vacobhir nāstīty ante yācitāraṃ dahante ।। nīto nātmā yair ayaṃ duḥkhahetor valmīkatvaṃ matsarāśīviṣasya ।। tṛṣṇāśoṣitatālavo api pathikā na snānapānakriyāḥ kurvanty apy amale janaṅgamagṛhadvārodapānāmbhasi ।।
tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k'; matiḥ ।। api ca vatsa । loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ ।। pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ ।। priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām ।।
na ca bhavatā pracurapuruṣeṇeva guṇavatsv anādareṇa bhavitavyam । paśya ।। na vardhante toyāny udayavati tatraiva sarasāṃ pramodāvirbhāvo mahati mahatām eva bhavati ।। atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām ātmānaṃ mumukṣur evam uvāca ।। rohītaḥ syām ahaṃ matsyo lokasya vyādhiśāntaye ।।
tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ ।। kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ ।। vāri calitaśapharīnivahaṃ calacakravākamudalaṅghayat taṭaṃ ।। himādrisānor anurūpakāyo rohītamatsyaḥ samabhūn narendraḥ ।।
sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo viyojayet tato duṣkṛtaphalena yukto durgatiparāyaṇaḥ syād iti । tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti vicintya prāṇān atyākṣīt । atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau pratanupāṃsūpadigdhasphaṭikamaṇinibhāsu praviralībhavantīṣu tārāsu । saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ । kva punā rājā gataḥ syād iti bhavanasamīpajātam upavanam ālokya samantataḥ paribhramanto dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam । te ca śuśruvur adṛśyavapuṣo gaganasthasya divaukaso gambhīrāṃ bhāratīm ।। muktvātmānaṃ nadītoye gato rohītamatsyatām ।। atha te amātyās tac chrutvā śokaduḥkhavyathitamanasa idam ūcuḥ । aho karuṇayā rājānam ātmānaṃ sattvahitārtham eva parityājayantyā sakalā vasudheyam anāthīkṛteti bahuvidham iti vilapya śūnyamanasaḥ svān ālayān abhijagmuḥ ।। devī prasrutabāṣpākṣī vyalapat tasya bhūpateḥ ।।
tathāpi cāniṣṭhitiduḥkhabhāginīṃ jijīviṣā māṃ na vihātum icchati ।। imaṃ vihāyānugataṃ vināgasā gato asi kasmād anurāgiṇaṃ janam ।। akāraṇerṣyākupitām adhomukhīṃ prasādayiṣyaty upagamya ko adya mām ।। manoharam maṇḍanabhūmikāsthitaḥ krameṇa ko me tilakaṃ kariṣyati ।।
cirāya sā tena vinādya vallakī bhaviṣyati dhyānavatīva kukkuhā ।। sa eva śokād iva hā bhaviṣyati prabhātacandrākṛtir esa darpaṇaḥ ।। śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati ।। cirāya vaidhavyavidhānaśaṃsinī mamādya veṇī kim iyaṃ na badhyate ।।
visarjitādarśavilokanādaro manoharāṃ maṇḍana rasikāṃ jahau ।। viṣādavaty ardhasamāptam aṅganā vyanīnijad bāṣpavatī viśeṣakam ।। sugandhim anyā kaṇabhedapiñjarāṃ vyayukta kā cit sahakāramañjarīm ।। bhramaddvirephāḥ pralayānilāhatā manoharāḥ kalpalatā iva striyaḥ ।।
pradoṣapadminya ivānilākulā nipatya bhūmāu nimimīlur aṅganāḥ ।। utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ ।। kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ ।। atha te amātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam ūcuḥ । kriyatāṃ tasya rājño abhiprāyaḥ । evaṃ hi sa pūjito bhaviṣyati । atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena krameṇopayujya tasmād vyādheḥ pramumuce ।।
tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin mahākāruṇike bhagavati buddhe sacetā jano bhaktimān na syād iti ।। ।। padmakajātakam aṣṭamam ।। tṛṇam iva jīvitam iṣṭaṃ karuṇānugatāḥ parārtham ujjhantaḥ । kaṭhinamanasām api mano nayanti mṛdutāṃ mahātmānaḥ ।।
tadyathānuśrūyate svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge kvacid araṇye bodhisattvo mṛgayūthādhipatir babhūva । tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ ।। tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī nātimahato mṛgayūthasyādhipatyaṃ cakāra ।। śaṅkāviyogaviśrabdhaṃ mṛgayūthe viceratuḥ ।।
atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā divasakarasaṃtāpajanitasvedakaṇākrāntalalāṭadeśaḥ sasainyadhvanisaṃtrāsotpatitamayūratittiricakoravanakṛkavākūni viṣamonnatāni nimnabhūmibhāgāni kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ sainyena pariveṣṭayāmāsa । aśaraṇāḥ paribhinnakadambakā bhayavaśena mṛgāḥ paridudruvuḥ ।। śaradheḥ śaram uddharantam ārād avanīśaṃ samupetya saṃbabhāṣe ।। divase divase mahānasaṃ te mṛgam ekaikam ahaṃ visarjayiṣye ।।
na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ ।। nijagāda sametya bodhisattvo hariṇāṃs tān punar ekatām upetān ।। kramam etya cirāya śāntihetuṃ bhavitā nāma kadācid anyad eva ।। kṣapayanti śarair asūn narendrāḥ kim u darbhāgrabhujāṃ vane mṛgāṇām ।।
patati vigatakāntir astaśailāt kṣaṇaviśarārava eva sarvabhāvāḥ ।। atipatati na kaścit karmaṇāṃ kovido api prathitagurubalo api prāktanānāṃ vipākam ।। prāṇātyaye api nāyānti viṣādaṃ dhīracetasaḥ ।। atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño bhojanapaktikāle mahānasam agāt । evaṃ ca katipayeṣv ahaḥsv atikrānteṣu devadattayūthavartinyāḥ samāpannasattvāyā hariṇyāḥ prāpto gamanavāraḥ । tataḥ sā svayūthapatim āgamyovāca । svāmin niyataṃ śvaḥ prasavitrī bhavitāsmi । tataḥ prasūya vane mṛgaśāvaṃ vinikṣipya gantāsmi । mayā khalu tatra yuktaṃ martum । naitena garbhasthena śāvakeneti । devadatto yūthapatir uvāca । tat katamo anyo mṛgas tava vāre prāpte gamiṣyati । sarvathā tvayaiva gantavyam anātmajñā bhavatī yā mamājñāṃ laṅghayatīti । tena yūthapatinā nirbhartsitā sāpasṛtya mṛgī cintayāmāsa । yo ayaṃ dvitīyo yūthapatir ayam atikāruṇikas tasmād enam api tāvad abhyarthayiṣye । gatvā ca bodhisattvam uvāca ।
āsannaprasavā cāsmi tad enaṃ rakṣa śāvakam ।। stanaṃ ca pāyayitvāhaṃ śāvaṃ cañcalanetrakam ।। spṛśantaṃ śādvalaśikhāṃ vilokya ca puraḥsthitam ।। gamiṣyāmi kṛtārthāhaṃ tasyāṃ nikṣipya putrakam ।।
iti putralālasāṃ tāṃ hariṇīm abhidhāyinīṃ samālokya । yūthapater ārūḍhaṃ sutarām anukampayā hṛdayam ।। aparicite apy anukampā duḥkhini sutarāṃ vivardhate sādhoḥ । jalasiktamūlajālā lateva vṛkṣaṃ samālambya ।।
tadvyasanabhaṅgahetuṃ sa eva kurute paraṃ yatnam ।। tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma ।। saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam ।। duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim ।।
ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe । vidhūtaśākhāgrakarā nabhasvatā nivartayāmāsur ivācaladrumāḥ ।। visāricīrīvirutaṃ samantato vanaṃ rurodeva samutsukotsukam ।। atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca । nivartyatām idānīm । sulabhaviyogāni hi lokasaṃgatāni । suciram api vasantakālaramaṇīyam aravindavanam upāsya himasamayaparimlānapalāśakesarakarṇikam apagatagandham apahāya gacchaty eva prakṛticañcalā śrīḥ । avabhāsya ca prāvṛṭkālajaladapaṭāvaguṇṭhitāni digvadhūmukhāni lāsyam iva ca darśayitvā viraktā iva veśyāṅganāḥ śaratkālavigalitasalilalaghūn apagatavibhavān kāmukān iva parityajanti jaladharān aciraprabhāḥ । kṣaṇadāmukhaviśeṣakaḥ śiśirāṃśur api prabhātasamaye parityajyate sahajayā kāntyā । sarvathā na tat kiṃcij jagati vidyate yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā paripālanīya iti । tac ca mṛgayūthaṃ sthitvā bodhisattvam ā cakṣurviṣayād gacchantam avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma । bodhisattvo api ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe । te ca tadvadhādhikṛtāḥ puruṣā yūthapatim ādāya rājñe darśayāmāsuḥ ।
aparikṣīṇayūthas tvaṃ vada kiṃ svayam āgataḥ ।। bodhisattva uvāca । putradarśanakāṅkṣiṇyās tasyā vāre aham āgataḥ ।। eṇyās tasyāḥ paraṃ prīto manye ahaṃ mṛtyum utsavam ।।
yan me samabhavad duḥkhaṃ tad adya na bhaviṣyati ।। atyāyatena karuṇākavacena baddhaṃ ceto bhinatti na viṣādaśaro mamedam ।। atha sa rājā tasya tāṃ parārthapratipattipaṭīyasīm anukampāṃ vicintya vismitamatir upālabdha iva lajjayā bodhisattvam uvāca । sādhu sādhu yūthapate । paropaghātāya nibaddhayatnā vayaṃ khalu vyālamṛgaiḥ samānāḥ ।।
atha bodhisattvo vipratisāravantaṃ rājānam avetya jātaviśrambhamukham ity uvāca । kathaya katham anāgasāṃ mṛgāṇām upari patanti taveṣavo niśātāḥ ।। nihaṃsi bhayavitrastān hariṇān naśyataḥ katham ।। narakāgneḥ sphuraddīpter bhavitrī yeyam āhutiḥ ।।
atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam adhiṣṭhāya proktavān । aho subhāṣitaṃ kriyatāṃ me mohatimirāpanodinī dharmadeśaneti । tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity uvāca । guṇeṣv atṛptir guṇavatsu cādaro virūḍham etac caritaṃ mahātmanām ।। adainyam āpatsv api cittagauravād apatrapā cāryapathaprakāśinī ।। svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ ।।
parisphurajjyotiṣi nirghane nabhasy agastya evāmbu karoti nirviṣam ।। yadā tu cakṣuḥpatham eti dehināṃ tadāmṛteneva manāṃsi siñcati ।। anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām ।। yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ ।।
yas tv ātmaṃbharir unnate api vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu ।। duḥkhasyāsya bhavānubandhajananī hetuḥ śaṭhā jālinī te atyantaṃ sukhino manaḥsu nihitā yaiḥ samyag alpecchatā ।। karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ ।। iti guṇāguṇāntaravidā mahārājena satpathāśrayiṇā bhavitavyam iti । atha sa rājā dharmakathāmṛtāsvādaprīṇitamanā dattamṛgābhayaḥ sabahumānam iti bodhisattvaṃ praśaśaṃsa ।
ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo api naḥ ।। atha bodhisattvaḥ siṃhāsanād avatīrya rājānam āpapracche । akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam ।। tataḥ sa yūthapatiḥ kṣitipālānumatas tad eva vanam ājagāma ।
daśanāgragṛhītaśaṣpadarbhaṃ tvaritaṃ pratyudiyāya baddhapaṅkti ।। samupeyuṣi saiva tatra dhīre punar unmīlitalocaneva jātā ।। prahlādayan mama manaḥ śiśur eṣa dāve saṃkrīḍate hariṇanātha tava prasādāt ।। bodhisattvo api ca tan mṛgayūthadvayam āśvāsya parāṃ prītim upajagāma । tad evaṃ parahitaparāyaṇaḥ sa bhagavāṃs tiryagbhūto apy āsīd iti vincintya tadupāropitaprasādā bhavata yūyam iti ।।
।। mṛgajātakaṃ prathamam ।। śīlaṃ paripālayatā trātāḥ sattvā mayūrabhūtena । prāṇabhayād yena purā kas tatra na ropayed bhaktim ।। tadyathānuśrūyate surabhikamalavanacchannamahāvimalasalilena prahlāditasiddhajanamānasena mānasena mahāsarasā sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ suvarṇāvabhāso nāma bodhisattvo mayūrādhipatir babhūva ।
vismitā iva paśyanto babhūvuḥ karmaśilpinaḥ ।। stokoddyotā hrīmatīnām ivāsan mandā vidyullāsikānāṃ vilāsāḥ ।। latāvanāntargṛhake manohare nanarta citraṃ sa mayūralāsakaḥ ।। samīraṇādhūtavano himācalas tadā vibhāti sma kirīṭavān iva ।।
tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ ।। yasyāṃ sa candrakamaṇīn asṛjat kalāpī bhūr indranīlaśakalair iva sā babhāse ।। tasmin mahīdharavarasya mayūrarāja indrāyudhaiḥ śabaliteva mahī rarāja ।। atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu kaluṣasalilavasanapidhīyamānavipulapulinajaghanāsu mattāsv iva prāgalbhyam upagatāsu saridaṅganāsu sabāṣpaproṣitabhartṛkājananayanāvalokyamāneṣu meghadhvanipramuditeṣu vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ śrutihṛdayahāriṇīṃ kekāṃ vimuñcan nabhaḥśobhārtham ivotpatya vārāṇasīsamīpena prāgāt । tasyāṃ ca puri brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā nāma tasya rājño devī papraccha ।
yena pratāryamāṇena mama prahlāditaṃ manaḥ ।। rājovaca । devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya svaraḥ । punaḥ sakutūhalā devy uvāca । kutaḥ punar asau mayūrādhipatir devasya śrutipatham āgata iti । rājovāca । bhinnāndhakāranivahā maṇīnām iva raśmayaḥ ।। nayanotsavabhūto asau sthito gaurīguror vane ।।
nāthavantam ivātmānaṃ manyate tuhinācalaḥ ।। baddhanṛttaṃ tam īkṣante sphuradbhis taḍidīkṣaṇaiḥ ।। ghanasamayanāṭakādāv āhūtā barhisūtradhāreṇa । sahasā taḍid ātmānaṃ darśayati naṭīva savilāsam ।।
athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair vilāsais taṃ rājānaṃ vaśīkṛtyovāca । deva kriyatāṃ yatnas tasya mayūrādhipater grahaṇāya । krīḍanako asmākam antaḥpure bhaviṣyati । vividhamaṇikarṇapūreva tena no gṛhamahī bhavatu ।। rājovāca । devi na kilāsau śakyate grahītum । devy uvāca । puruṣāḥ paṭuvīryabuddhyupāyāḥ kim uta svalpabalodayān vihaṅgān ।।
kim upāyavatām asādhyam asti vyavasāye hi sati kriyāḥ phalanti ।। saphalīkriyate na cen mamecchā bhavatā snehaparāṅmukho asi nūnam ।। dāvānalaṃ kila siṣeca muhuḥ kapotī snigdho jano na khalu cintayati svapīḍām ।। atha sa rājā mā devi krodhaṃ kārṣīr akāryam api tvadarthe kuryām । ataḥ karomy ahaṃ tadgrahaṇāya yatnam ity uvāca ।
śubhāśubhānveṣaṇasuptacetanaḥ prayāty anighno api hi nighnatāṃ janaḥ ।। trilokanātho api tayātmaśobhayā caturmukhatvaṃ gamitas trilocanaḥ ।। avajñayākṛṣya mṛṇālakārmukaṃ śareṇa vivyādha hasan manobhavaḥ ।। spṛśanty adhikṣepaśarāś ca yan manas tad aṅganābhiḥ kriyate śarīriṇām ।।
arthitvāhavamadhyam etya vivaśāḥ sīmantinībhiḥ kṛtā nīcebhyo api sahanta eva puruṣā bhrūbhaṅgabāṇavraṇam ।। atha sa rājā śākunikān āhūyāvocat । asti suvarṇāvabhāso nāma himavati mayūrādhipatis taṃ bhavantaḥ śīghram ānayantu । na ced āneṣyatha tataḥ sarvān eva bhavatas tīkṣṇena daṇḍenāntakasakāśaṃ praheṣyāmīti । te ca maraṇabhītās tatheti pratiśrutya kaṃcin nipuṇataraṃ śākunikam abhyarthya visarjayāmāsuḥ । sa ca śākunikaḥ krameṇa himācalam āgamya vijñāya tasya mayūrādhipater gocarabhūmiṃ viracayya pāśān ekānte avatasthe । tenātyarthaṃ barhiṇā dṛṣṭamātraṃ tat tad dūrāc cicchide pāśajālam ।। atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa evam ūcuḥ ।
sādhor asya prāptabodhes tathaiva prajñāśastraṃ chetsyati kleśapāśān ।। atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye tāṃ krūrāṃ rājājñām ākhyāyābravīt । śvetāpāṅgapate bhūyās tvam eva śaraṇaṃ hi naḥ ।। sa tvam īdṛkprabhāvaḥ san katham asmān na pāsyasi ।।
āpupūre manas tasya duḥkhena karuṇātmanaḥ ।। śīlapāramitā tasmin niḥsaṃdigdheva tasthuṣī ।। taṃ śīlapāramitayā janitaprasādam itthaṃ kṛpā śikhinam uktavatīva sādhvī ।। atha bodhisattvas tān maraṇabhītān prati duḥkhāyamāna īdṛśam acintayat ।
na nareśvarād akaruṇaprakṛter bhayam āgamiṣyad iti śākunikān ।। paricoditaḥ kṣitibhujā maraṇāt paripālayāmi khalu tāvad imam ।। anekadhigvādaśarakṣatātmanā kim īdṛśā tasya janasya janmanā ।। iti bodhisattvaś cintayitvā tam uvāca । gacchatu bhavān agratas tasmai rājñe nivedayituṃ mamāgamanam iti । atha sa śākunikaḥ pramuditamanās tvaritam āgamya nyavedayad idānīm evāsmadanukampayā deva sa mayūrādhipatir āgacchatīti । tataḥ sa rājā saha devyā paurajanena ca kutūhalavaśāt tadāgamanapratīkṣī punaḥ punar antarīkṣam ālokayāmāsa । so api ca mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya prakṛtimadhurayā kekayā sakalaṃ vārāṇasījanam ānandayāmāsa । tatas tasya tāṃ kekām ākarṇya niyamena sa mayūrādhipatir āgacchatīti vicintya pramuditamanaso nūpuravirāvasaṃtrāsitakapotapālīnilīnapārāvatamithunāḥ drutataragamanavigalitakarṇāvataṃsakāḥ kāścid anavasitaviśeṣakāṅkitalalāṭamadhyāḥ sindūrābhitāmrāṅgulayo drutagamanavighnakāriṇe gurunitambabharāyātyasūyantyaḥ kiṃcid gatvā cāparā gurujanāvalokanavrīḍitāḥ punas tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny āruruhur aparāś ca striyo vātāyanāny abhijagmuḥ ।
śikhidarśanajātasaṃbhramāṇāṃ bahucandreva bhṛśaṃ purī rarāja ।। ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ ।। kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ ।। smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat ।।
kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya rājño bhavanāntarālam alaṃkurvan sa mayūrarājo nipapāta । dadati dhanam udāre kṣipram āśāḥ samantād abhilaṣitaphalānām arthināṃ dātarīva ।। lokasya durlabham avāpya hi vastu kiṃcit khinnaṃ pramodamudam udvahatīva cetaḥ ।। tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād āsanam adhyatiṣṭhat । atha bodhisattvo madhuragambhīreṇa svareṇa taṃ rājānam ity ābabhāṣe ।
etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena ।। agādhaṃ duḥkhajaladhiṃ yān ālambyottariṣyasi ।। kaccid dṛṣṭamahādoṣair viṣayair nātibādhyase ।। kaccit te kuśalaṃ rājan dehe cātra yaśonidhau ।।
rājovāca । parārthapaṭunā yāvat saṃgamo na bhavādṛśā ।। tvām avāpya śikhirāja mandiraṃ vārivāhasamayāyate mama ।। jātaś cirābhilaṣito asya mayūranātha madveśmanaś ca mahatas tvam alaṃkariṣṇuḥ ।।
ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ mayūrādhipataye mṛdu śayanīyam ādideśa । divase divase ca paripākasurabhimṛdūni phalāni prāyacchat । atha kadācit kāle gacchati sa rājā kiṃcit karaṇīyam uddiśya bodhisattvam anupamāyā devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ tvaritarathacaraṇadhvanisaṃtrāsarasitacakravākamithunaparityajyamānasitapulinās tās tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno atikramya kiṃcid deśāntaraṃ jagāma । vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha ।। pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre ।। astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe ।।
niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ ।। dhūrtas tataḥ sa nijagāda nigūḍhabhāvo dyūte jito aham iti tena vitānatā me ।। atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi kasmaicit suhṛde taṃ vṛttāntam āvedayāmāsa । śrūyatāṃ vayasya hyo mayā yad anubhūtam iti । yeyaṃ rājño agramahiṣī nimeṣamātreṇa mānuṣīti loke varṇyate salīlam ālokayantyā karṇād ādāya । nāmnā tayānupamayotpalam utpalākṣyā rūpeṇa cānupamayopari me vimuktam ।।
bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī ।। tac cintyatāṃ tāvat saṃgamopāya iti । atha suhṛd vihasyovāca । kadācit kākatālīyam idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim apy ālokayantyāḥ । svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam āgamyātmānaṃ hāsyavastu kārṣīt । tat parityajyatām ayam asadvikalpaḥ । yady api ca kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam utkaṇṭhā । durlabhakāminījanasamāgamopāyacintā hi puruṣasya mahatīm aratim utpādayati । nidrām apaharaty aṅgāni durbalayati bhojanarucim apāsyati । hitavādinām api suhṛdām upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati ramyāṇy api dveṣṭi । sajjanaguṇakathābhyasūyinī sarvathā pratisaṃkhyānabaleneyam abhāvaṃ śakyate netum iti । viṭa uvāca । anekadehalīlaṅghanā jaghanasaṃparkaniṣṇātabuddhayo mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti । śrūyatāṃ vayasya । śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ sakāmaṃ hṛdayam āviṣkurvantīti । kim atra saṃdehena । suhṛd uvāca । yady evaṃ khagapatir iva prākāram api laṅghayitvā bhavān nṛpatibhavanaṃ rātrau praviśet । kiṃ nv akṛtasaṃketā tatrabhavatī rājamahiṣī pratibodhyamānā tvayā । sasādhvasā ko ayam iti prabhāṣiṇī bhaviṣyati vyāghrabhayān mṛgīva sā ।। tataḥ parijanakolāhalaprabuddhakāñcukīye rājakule nāyatikṣamam etat karma paśyāmi । evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā kuśalaśilpighaṭiteva kanakapratimā dūtī । samāgamyābhivādya ca tad viṭadvayam upaviśya vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe ।
sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte ।। manasi manasijaḥ śarān aśeṣān aviratam asyati me vayasya sakhyāḥ ।। upavanam api cāru vīkṣamāṇā na ca ramate hariṇīva yūthamuktā ।। avanamitamukhīṃ hriyā sugātrāṃ ramaya sakhīṃ vacasāpi tāvad adya ।।
athāvasitavacanāyāṃ tasyāṃ dūtyāṃ sa tasya vayasyo vihasyāvocat । avaśyam eva sphuṭitasahakāramañjarīko vasantasamayaḥ kokilayā saha yujyate । siddhās te manorathā iti । viṭa uvāca । sarvathā kṛtārtho asmi sakhi kathyatāṃ tāvat katamasmin pradeśe kasyāṃ vā velāyāṃ mayānupamā draṣṭavyeti । dūty uvāca । kiṃcid āsanne prasuptajane niśīthe yo asau bahiḥprākārasamīparohī nyagrodhas tam adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā ciram ātmānaṃ vinodayantī samabhigamanīyeti । viṭa uvāca । sakhi madvacanād evam anupamā vaktavyā । upari mamotpalam asitaṃ karṇād ādāya yat tvayā muktam । jīvitam iva tad dayitaṃ mlānam api na saṃtyajāmy etat ।। tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro vāmakakṣāvalambitaniśitakaravālaḥ saha tena suhṛdā pratyāsanne ardharātre samupagamya dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat । atha tam āgacchantam ālokya gṛhītasaviśeṣamaṇḍanānupamā cintayāmāsa । niyatam avatarann ayam anayā vaṭaśākhayānena mayūreṇa dṛṣṭaḥ । kadācid ayam imaṃ vṛttāntam āgatāya rājñe nivedayed iti । tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya ।
dadāv asvavaśībhūtā rāgeṇa ca bhayena ca ।। anātmavān kiṃ na karoty asāṃprataṃ gatatrapo rāgaparāyaṇo janaḥ ।। sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa saha saṃgamam abhilaṣantyā jātaśaṅkayā mahyaṃ viṣaṃ dattaṃ । tad idam atra prāptakālam । dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye ।।
iti vicintya sa mahātmā taṃ viṭam ājuhāva । mahātmann ihopaviśya matsaṃkathayā vinodyātmānaṃ yathābhipretam anuṣṭhāsyasīti । sa ca viṭaḥ kutūhalavaśād upagamya mayūrādhipatisamīpe samupaviveśa । sāpi ca rājñī kiṃcit tam ālokya sasādhvasā tūṣṇīm evāvatasthe । tato bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot । narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati ।। iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati ।। dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ ।।
hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī ।। śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ ।। iti paradārāsaṅgaṃ bahudoṣam avetya dhairyam ālambya । bhaginīsaṃjñāṃ kṛtvā tasmāt prājño nivarteta ।।
tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ cāpareṣāṃ rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ narakam icchanty amedhasaḥ patitum ity aho mahad etad ajñānam । athāsau viṭas tena mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa uvāca । udarciṣaṃ nārakajātavedasaṃ vilokayāmīva samutthitadhvanim ।। namo astu paradārāya sugatidvārarodhine ।। ācāryam iva paśyāmi bhavantam anuśāsakam ।।
apetarāgatimiro manye ahaṃ bhaginīm iva ।। athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām avadhārya saṃvignamatir idam uvāca । mayā khalu mandabhāgyayā narakagāminyā kāmarāgavaśagayāsmai mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ kartavyam iti । tāṃ ca vipratisāravatīm ālokya bodhisattvo dhīrayāmāsa ।। naiva hālāhalenāpi viṣenāyāti vikriyām ।। na cāhaṃ kathayiṣyāmi kiṃcid īdṛṅ mahībhuje ।।
athānupamā tadvacanam ākarṇya paraṃ paritoṣam upajagāma । so api ca viṭas taṃ mayūrādhipatim abhivādya vinivṛttaparadāravyasanas tenaiva nyagrodhena svanilayam agāt । atha prabhātasamaye brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim agāt । parasparakuśalavārttāṃ ca nṛpatimayūrādhipatī papracchatuḥ । athānyasminn ahani rājānaṃ śikhipatir evam uvāca । jaladharasamaye api vītanṛttaṃ śikhikulam ākulatāṃ dhruvaṃ prayātam ।। aham api himavantam indugauraṃ tvadanumataḥ śikhipālanāya yāmi ।। katham api gamanāya yūthanāthaṃ nagaravarād anumanyate sma rājā ।।
abhajatāmbaram ambudasaṃvṛtaṃ śikhivaraḥ śikhināṃ hitakāmyayā ।। amucad utsukatāṃ samupāgataṃ nayanavārikaṇān avarodhanam ।। tan mūrtiman niyatam ādhihutāśatāpād duḥkhaṃ dravībhavati saṅgavato janasya ।। pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ ।।
tuhinagirir udagraṃ prītim āviścakāra pravisṛtahimahāsaḥ śaṣparomodgamena ।। bodhisattvo api ca sametya tan mayūrayūthaṃ ciravirahaparyutsukaṃ pakṣābhyām āliṅgya samāśvāsayāmāsa । tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt paripālitā iti vicintya sugatibhavanadvāraprakāśini pradīpabhūte śīle bhavadbhir ādaraḥ karaṇīya iti । ।। iti mayūrajātakam ।। jānāti kṣāntiphalaṃ ya eva rāgādiśāntim anvicchan ।
kurute sa eva dhīraḥ praharaty api vairiṇi kṣāntim ।। vividhatarukusumagandhādhivāsitadigantarāle revāsalilakṣālitavipulāntarīyaśilātale pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe anyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī bodhisattvo gajayūthādhipatir babhūva । puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ ।। taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa ।।
kapolayos tasya madāmbudigdhayoḥ śanair alīyanta mudā śilīmukhāḥ ।। sa yūthabhartā pibataḥ śanair madaṃ na karṇatālair bhramarān avārayat ।। jagṛhuḥ ṣaṭpadās tasmād dānaṃ dānapater iva ।। tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata । tac ca gajayūthaṃ samyak tena paripālyamānaṃ rājanvad iva rājyam anudivasam avardhata ।
dayite dayitakṣānter dve kareṇū babhūvatuḥ ।। atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt papāta । tac ca kamalam ādāya sa evam acintayat । bhadrāyāḥ subhadrāyāś ca me patnyor yā prathamam āgamiṣyati tasyai prasādam ahaṃ dāsyāmi । idaṃ hasaccārupalāśasaṃcayaṃ mudā pradāsyāmi mahākuśeśayam ।। atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat । sāpi ca tad āghrāya sabahumānaṃ śirasi niveśayāmāsa । paścāc ca bhadrā samupagamya tat subhadrāyāḥ kumbhamadhyāvasthitam aravindam ālokya niyatam idam ambhoruham asyai sapatnyai mām avamanyānena yūthapatinā dattam iti vicintya parām īrṣyām āgamya taṃ dviradapatim apahāyānyatra vijahāra ।
tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi ।। īrṣyāvahniśikhām iddhām ātmadāhāya vardhayet ।। na manogṛham adhyāste yeṣām īrṣyābhujaṅgamī ।। atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ kusumāny ānīyārcayāmāsa ।
udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ ।। atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ tenāham asya gandhahastino vadhāya rājamahiṣī syām iti vicintyātmānaṃ mumoca । tasyāś ca śarīrabhāraparibhagnataruśākhāyāḥ patanaśabdam ākarṇya । saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva ।। sā ca kālaṃ kṛtvānyatarasya rājño jātismarā duhitā babhūva । kiṃcidudbhidyamānastanamukulāṃ ca tāṃ trivalīsopānamālādhirohaṇajātakhedeneva navayauvanaśilpinā samanmatham upacīyamānaśarīralāvaṇyāṃ prārabdhalajjāhasitavilāsām alikulaśyāmakeśapāśāṃ kanakacchedāvadātāṃ śriyam iva mūrtimatīṃ pitā kasmaicid eva nṛpataye prāyacchat । sā ca taṃ rājānam ananyastrīsadṛśair abalāguṇair apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā jvaritām ivātmānaṃ darśayāmāsa । yadā ca bhiṣagbhiś cikitsyamānāpi tathaiva jvaracchadmanā pariceṣṭate sma tadā tasyā bhartā bhṛśam aratim ājagāma । sā cainam uvāca ।
prayāti śāntiṃ sphaṭikāmalena na cāṃśujālena niśākarasya ।। mṛṇālaśukleṣu mahatsu tasya danteṣu santi kṣitipāla muktāḥ ।। taddantaśayyā yadi me kriyeta dāhajvarasyāsya tataḥ śamaḥ syāt ।। atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī gandhahastīti niścayam upetya vyādham āhūyāvocat ।asti vindhyācale ṣaḍdanto gandhahastī । yadi tasya dantān āneṣyasi tato ahaṃ bhavantaṃ mahatārthena yojayiṣyāmīti । vyādha uvāca । yathā śakṣyāmi tathā kariṣyāmīti । devy uvāca । aham upāyaṃ jānāmi yathāsau gandhahastī viśrambham āyātīti ।
suśiṣya iva medhāvī praṇamyārcayati dvipaḥ ।। āhantavyaḥ śareṇāsau viṣadigdhena marmaṇi ।। sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam agamat । atha tam acalavanāntare saṃcarantam ālokya tad gajayūthaṃ sāśaṅkam ibhādhipataye nivedayāmāsa । lohastambhavapuḥ sattvāṃs trāsayann iva lakṣyate ।।
bodhisattva uvāca । na khalu kāṣāyavāsaḥ śaṅkanīyam । paśyantu bhavantaḥ । kaṣāyaraktaṃ yadi dehabhūṣaṇaṃ janasya viśrambhanimittam ambaram ।। atha tasya yūthasya nātidūre avasthitaḥ sa vyādhas taruṇātmānam āvṛtya dhanur āropayāmāsa । śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ ।।
viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna ।। gajapatir upagūḍhavān mṛgāriṃ sutam iva taṃ parisāntvayan bhayārtam ।। kṣitidharagahanāntadevatānāṃ dhruvam iti cetasi vismayo babhūva ।। tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān ।।
balāt subhadrā kariṇaḥ kareṇuḥ kopaṃ pateḥ kṣāntir iva sphurantam ।। vicchinnamuktāguṇasaṃnibhena siṣeca sā puṣkaraśīkareṇa ।। iti sphuṭāvartataraṅganisvanā bhṛśaṃ vicukrośa śuceva narmadā ।। iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ ।।
ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ ।। samāgato bandhur iva dvipādhipaṃ śareṇa viddhaṃ vyajati sma mārutaḥ ।। atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti vicintya satyādhiṣṭhānam iti cakāra ।। tathānenādya satyena kṣayam āyātu me viṣam ।।
atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt । taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam ākhyāyābhyuvāca । āhato asi hatadveṣa mayāpātreṇa pattriṇā ।। uccakhāna viṣāṇāni kareṇādāya nirvyathaḥ ।। saktabandhūkamālāyāḥ puṇḍarīkasrajaḥ śriyam ।।
utpedire kṣaṇād dantāḥ śaṅkhacchedārjunāḥ punaḥ ।। sa radanān upagṛhya vanāntarān mṛgaripuḥ kṣitipālagṛhaṃ yayau ।। atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa । sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam anyajanmānubhūtaṃ patye nivedya bāṣpasalilavyāptanayanotpalā tat tad vilalāpa । vane vasaṃs tāpasaśāntamānasaḥ sa yūthabhartā gamito yamakṣayam ।।
samākulaṃ tena vinādya dantinā kathaṃ nu tan nāgakulaṃ bhaviṣyati ।। samākulās tena vinādya ṣaṭpadāś cirād upaiṣyanti mṛṇālinīvanam ।। cirāya taṃ tanmadaleśavāsitaṃ dhruvaṃ subhadrā na jahāti śākhinam ।। dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me ।।
atha tāṃ rājñīṃ tathā vilāpaparāṃ sa vyādho dhīrayāmāsa । mā devi śokaṃ kārṣīḥ । satyādhiṣṭhānamāhātmyena sa mahātmā punarudbhūtamanoharamahāviṣāṇaḥ samapagataśaraviṣavegaḥ sattvopakārāya prāṇān bibhrat karoty eva tasya mahato gajayūthasyādhipatyam iti ।। kṣitipatir api vismayaṃ jagāma dviradapateḥ karuṇāṃ muhur vicintya ।। tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām api śaktau kṣamanta eva mahātmāna ity avadhārya kṣamāyām ādaraḥ karaṇīya iti ।। ।। hastijātakaṃ navamam ।।
apahṛtadaṃṣṭra ivāhiḥkṣāmyati śaktyā vinā saroṣo api । sati sāmarthye nojjhati yaḥ kṣāntiṃ sa kṣamī jñeyaḥ ।। tadyathānuśrūyate parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo dakṣiṇāpathādhipatiḥ kaliṅgarājo nāma rājā babhūva । abhisasrur udīrṇatuṅgavṛddheḥ salilānīva taṭāntam amburāśeḥ ।।
vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ ।। tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir amātyo babhūva । sa ca rājā kulasaṃtativicchedabhīruḥ kadācid anekān devatāviśeṣāṃs tanayārtham upayācate sma । tataḥ khaṇḍadhāras taṃ rājānam uvāca । praviśatu devo antaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti । tatheti ca rājābhidhāyāntaḥpuraṃ praviśya viṣayaparāyaṇo babhūva । khaṇḍadhāro api ca svanāmāṅkaṃ sarvaparicchedajātaṃ rājyam anuśaśāsa । kaliṅgarājo api ca vividhanṛttagītāvalokanaśravaṇāpahṛtahṛdayaḥ surapatir ivāpsarogaṇaparivṛto avarodhanajanamadhyagato vijahāra । kasyāścid ādarśanibaddhadṛṣṭeḥ sapattralekhāv akarot kapolau ।। navotpalāvasthitam utpalena tirodadhānāṃ cakitaṃ dvirepham ।।
upetya niḥśabdapadaṃ sa bhūpatiś cakāra hastadvayasaṃvṛtekṣaṇām ।। stanau dukūlena tirodadhānāṃ jagrāha dūtīm api vepitāṅgīm ।। iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām ।। karṇe jagāda kim api pramadāṃ hasantīṃ lakṣyīkṛto anyavanitānayaneṣupātaiḥ ।।
atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ ।। trivalīvijihmatanuromarājayo na mano haranti vada kasya yoṣitaḥ ।। na haranti kaṃ nu lavalīsugandhayaḥ pramadājanasya madamaṇḍanā giraḥ ।। pariṇāmitālaphalasaṃnibhāḥ stanā na manoharaṃ kim iva nāma yoṣitām ।।
bahudoṣasarpanicitāni saṃśritā na vilāsinīviṣalatāvanāni ye ।। atha kāle gacchati devy āpannasattvā babhūva । agrayoḥ saṃbhṛtakṣīrau jagmatuḥ śyāmatāṃ stanau ।। dṛṣṭvā bhartāram uttasthau sā kathaṃcid ivāsanāt ।।
putrārthī bhūpatiḥ snigdhaṃ tām apaśyat punaḥ punaḥ ।। atha viśuddhe ahani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram akhilabhuvanālaṃkārabhūtaṃ tanayam asūta । tasyākāri tato nāma candra ity eva bandhubhiḥ ।। anyāsām api triṃśanmātrāṇāṃ rājñīnāṃ tanayā jajñire । athāṣṭavarṣadeśīyāṃś candreṇa kumāreṇa saha kumārān kṣatravidyāgrahaṇāya kasmaicid gurave nivedayāmāsa । sarvāṃś ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ kumāro atiśiṣye ।
dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate ।। sā tu ratnagatā ślāghyā kalyāṇaṃ hi sadāśrayaḥ ।। indranīlākṛtiṃ kāco vahann api na tadguṇaḥ ।। atha sa rājā bodhisattvaṃ yauvarājye abhiṣicya tebhyo api ca kumārebhyaḥ kiṃcid deśam adāt । atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni dṛṣṭvovāca । sarvathā nāmamātreṇāsmatpitā rājā khaṇḍadhāra evātrādhipatir iti । kumārā ūcuḥ । nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu lekhayāmaḥ । tatheti ca pratipanne candreṇa prathamaṃ candranāmāropya paścād ātmīyāni nāmāni te lekhayāmāsuḥ । tac ca tathā nirvṛttaṃ vijñāya khaṇḍadhāraḥ paraṃ kopam āgamya brāhmaṇān saṃnipātya rahasy avocat । apahṛtam anena me rājaputreṇādhipatyam । tad idam atra prāptakālaṃ kenacid upāṃśunā candraḥ prāṇair viyojanīya iti । paśyantu bhavantaḥ ।
kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi ।। brāhmaṇā ūcuḥ । tvam evopāyam atra vastuni śakto adhigantum iti । khaṇḍadhāra uvāca । yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir vaktavyaṃ deva khaṇḍadhāraḥ svapnaphalābhijñaḥ । sa eṣa praṣṭavya iti । tatheti ca brāhmaṇāḥ pratipedire । atha kadācit sa rājā svapnadarśanodvignahṛdayas tebhyo brāhmaṇebhyaḥ svapnaṃ nivedayāmāsa । brāhmaṇaiś ca khaṇḍadhāraḥ svapnādhyāyavedīti nirdiṣṭaḥ । tataḥ sa rājā khaṇḍadhāram āhūya svapnam iti nivedayāmāsa । baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām ।। tad asya tāvat svapnasya guravaḥ phalam ākhyātum arhantīti । khaṇḍadhāra uvāca । deva kaṣṭaḥ khalu svapnasya vipāko dṛśyate ।
māsadvayena gantavyaṃ diṣṭāntam athavā tvayā ।। martavyam ity āgatasādhvasatvān nodyānabhūmau na gṛhe abhireme ।। samutphaṇāśīviṣadurnirīkṣyaṃ śarīriṇāṃ kiṃ punar atyupoḍham ।। atha sa rājā khaṇḍadhāram uvāca । bhavet punaḥ kaścid upāyo yenāhaṃ rājyaparibhraṃśaṃ na prāpnuyām akālamaraṇaṃ veti । khaṇḍadhāra uvāca । tena khalu devaḥ śrotum arhaty upāyam iti । saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ prāṇinaḥ ।
bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā ।। atha sa rājā punar api me jīvataḥ putrā guṇavattarā bhaviṣyantīti vicintya tān kumārān nigaḍabaddhān ānīya khaṇḍadhāram uvāca । prārabhyatām ādhvaraṃ karmeti । mahībhujo jyeṣṭhasutād vinākulaḥ sa mantridhūrto nijagāda pārthivam ।। tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase ।।
rājovāca । gurujanabhaktaḥ khalu candraḥ kumāras tan na mamājñāṃ laṅghayiṣyati । dūtam asmai praheṣyāmīti । tatheti ca pratipanne khaṇḍadhāreṇa sa rājā dūtam āhūyovāca । gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti । tatheti sa ca dūtaḥ parigṛhītarājaśāsano bodhisattvasakāśam ājagāma । sa ca mahātmā saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa । pratīhāranivedito abhyanujñātapraveśaś ca dūtaḥ pratatabāṣpakaṇavarṣiṇā mukhena praṇamya candraṃ katham api tam anekasattvavināśāyopacaritam adhvaravṛttāntam ākhyāya tāṃ rājājñāṃ nivedayāmāsa । tato bodhisattvaṃ suhṛdo bāndhavāś caivam ūcuḥ । sarvam idaṃ tava nāśāya durātmanaḥ khaṇḍadhārasya cchandaviceṣṭitam । mahādhūrtasya yater iva śāntā ca śarīrakriyā rākṣasasyeva cāśuddham antaḥkaraṇam । aho durātmanāṃ caritāni sarvathā । bako hi tiṣṭhann api niścalas taṭe parisphurantīṃ śapharīṃ na hanti kim ।। ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya ।। tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ baddhvānayāmaḥ paretanāthavaśaṃ vā prāpayāma iti । bodhisattva uvāca । satyaṃ mamāpi khaṇḍadhāraṃ prati kiṃcid abhyutthitaḥ kopa āsīt । sa tu me hutavaha iva saliladhārayā kṣamayopaśāntiṃ nītaḥ । yadi cāsmatprāṇair guravaś cirajīvino bhavanti nanu kṛtārthā vayam iti tad alam atrabhavatāṃ khaṇḍadhāraṃ prati kopena yāsyāmy evāham । atha sa dūto vismayād ity avocat । aho mahad āścaryaṃ sarvathā kumāraḥ paramārthakṣamī । kutaḥ ।
śreyaḥprāpto baddhaśuddhāśayānāṃ labdhālokaḥ so agraṇīḥ kṣāntibhājām ।। atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ pitaram āgamya covāca । mama deham imaṃ yajñapaśutām upakalpaya ।। candrasyopari duḥkhena nipetur bāṣpabindavaḥ ।।
tadā paravināśena ko vāñched āyuṣaḥ sthitim ।। atha khaṇḍadhāras tān ṛtvija uvāca । śṛṇvantūpādhyāyāḥ prathamāhutau pātyamānāyāṃ candraḥ kumāraḥ prāg ānaddhavyaḥ paścād ime kumārā iti । kumārāḥ sukumārāṅgāḥ śārdūlaṃ hariṇā iva ।। atha te kumārāḥ kṛtāñjalayo bodhisattvam iti vijñāpayāmāsuḥ ।
paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ ।। atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ samādhim ālalambe । bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ ।। nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake ।
sphuritaprabhayā taḍidbhṛkuṭyā kupito rākṣasavaj jagarja coccaiḥ ।। śikharāṇi nipātayan girīṇāṃ pravavau vahnisakhaḥ pracaṇḍavegaḥ ।। bhṛśam ākulacetasāṃ dvijānāṃ makhamadhye praṇavadhvaniḥ śaśāma ।। drutam astam iyāya pārthivasya vyasanaṃ draṣṭum aśaknuvann ivārkaḥ ।।
upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ ।। galitaślathapāṇḍudhūmajālo gaganād aśmabhir āhataḥ patadbhiḥ ।। upalābhihatāḥ parikvaṇanto mumucuḥ prasphuritatviṣaḥ sphuliṅgān ।। upalābhihatāś ca lolanetrā viviśuś chekamṛgā gṛhodarāṇi ।।
phaṇam āśu saphūtkṛtaṃ vitanya praviveśāśmabhir āhato bhujaṅgaḥ ।। upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe ।। aśaniḥ śirasī bibheda bhedacyutamastiṣkalavopadigdhakeśe ।। mṛducittatayātiduḥkhabhārāt sahasā jīvitam utsasarja devī ।।
upalābhihataṃ papāta sadyaḥ kanakastambhavibhaṅgajātanādam ।। iti sphuradbhiḥ paritaḥ payodharā ruṣeva vidyunnayanair vyalokayan ।। atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā iti vicintya tān bhrātṝn uvāca । anavāptaphalā mattaḥ kva yātā jananī mama ।।
kva yātaḥ khaṇḍadhāreṇa saha khaṇḍitadharmaṇā ।। śocantīva guroḥ sadma vicyutāḥ śālabhañjikāḥ ।। ātmānam iva śocanti dhūsarāś citrabhittayaḥ ।। kṛcchrād ity anumīyante bhāgā bhagnasya veśmanaḥ ।।
ity utsuko janaḥ śokād anyebhyaḥ kathayiṣyati ।। idaṃ ca bhavanodyānaṃ dhyāyatīva mahīpateḥ ।। itiśabdaḥ samāptyarthaḥ sotkaṇṭha iva tiṣṭhati ।। cakāra ca samāptyartham itiśabdam anityatā ।।
ity ūrdhvam iva paśyantī krodhāt tiṣṭhaty anityatā ।। apāstabāndhavasnehā niḥsaṅgāḥ sukham āsate ।। sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate ।। duḥkhasyāsya bhavānubandhajananī hetuḥ śaṭhā jālinī te atyantaṃ sukhino manaḥsu nihitā yaiḥ samyag alpecchatā ।।
śāntyai śāntipathasthānaṃ gamiṣyāmi tapovanam ।। vihāya lakṣmīṃ tapaso vivṛddhaye vanāya vavrāja sa dhīramānasaḥ ।। tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya śreyogaveṣibhiḥ kṣāntibalair bhavitavyam iti ।। ।। candrajātakaṃ daśamam ।।
na vinā vīryāt tanv api phalam īpsitam āpyate jagadbhūtyai । iti khedam agaṇayitvā vyāyacchante mahābhāgāḥ ।। tadyathānuśrūyate kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte anyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir babhūva । tena ca mahātmanā rājyam iva sadvṛttena narapatinānupālyamānaṃ hariṇayūtham akutobhayaṃ mahatīṃ vṛddhim agamat । sadasatpathavedinaṃ mṛgās te tam upādhyāyam ivānvaguḥ suśiṣyāḥ ।।
atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham ājagāma । sa ca rājā gṛhītadhanvā turagavarādhirohī sainyaparivṛtas tad vanam āgamya dūrāt taṃ mṛgayūtham ālokayāmāsa । mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram ।। mṛgaiḥ parīto bhayaloladṛṣṭibhiḥ sa yūthabhartedam acintayad dhruvam ।। acintayitvātmagataṃ pariśramaṃ sa rakṣitā yo vyasane api rakṣati ।।
mṛgān purastāt patataḥ sphurattanūn vilokayiṣyāmi kathaṃ śarāhatān ।। balena tāvad bhayalolacakṣuṣāṃ prayatnam eṣāṃ karavāṇi rakṣaṇe ।। idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti samantato avalokyācintayat । bhavatu labdha upāyaḥ । imāṃ girisaritam ullaṅghya svasti mṛgebhyaḥ syād iti tarkayāmi । na caikena krameṇaite hariṇāḥ śakyanta etāṃ śīghrasalilavāhinīṃ samudrapatnīṃ ullaṅghitum iti । tad idam atra prāptam asyāḥ sarito madhyāvasthitasya mama pṛṣṭhe kramaṃ dattvā sukham ete mṛgā yāsyantīti vicintya kvacit taṭataruśikhāpraskhalitasalilāyāḥ paribhramadāvartamadhyabhrāntaviśīrṇaphenasaṅghāyās tasyāḥ kṣitidharasarito madhyam avagāhya sthirayitvātmānaṃ sa mahātmā tān mṛgān uvāca । yāta yātabhayāḥ śīghraṃ svayūthyāḥ saṃkaṭād itaḥ ।।
yuṣmannirvāhaṇāt sāraṃ lapsyate sucirād idam ।। yadā tv anyaddhitālambī kāyaratnam idaṃ tadā ।। saphalo adya bhavet tataḥ pṛthivyāṃ mama yūthādhipatitvaśabda eṣaḥ ।। pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt ।।
atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ kūlam upagantum ārebhire । tathā tathāsau mṛgayūthabhartā khurān sthiratvaṃ prasabhaṃ nināya ।। mṛgakulam acalāntaṃ gacchad ālokya cārāt sa rujam agaṇayitvā prītim evālalambe ।। ruṇaddhi mahatāṃ duḥkhaṃ antaḥprītiparamparā ।।
atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya vismayam āgamya śarāsaneṣu śarān saṃdadhānaṃ senājanam uvāca । yaḥ khalu kaścin mṛgam āhanyāt so asmaddrohīti । bāṇaviśleṣiṇaḥ sadyaś cakāra dhanuṣo guṇān ।। bodhisattvo api ca kiṃ nu nistīrṇāḥ sarve mṛgāḥ syur na veti paścād ālokayann apaśyad ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ karuṇām ālalambe । dvirephaśabdair iti puṣpavanta āśvāsayāmāsur iva drumās tam ।।
atha yūthapatiḥ pratyuttīrya tasmāt salilāt taṃ mṛgaśāvakam uvāca । bhavantaṃ saritaḥ pāraṃ neṣyāmy aham itas taṭāt ।। sa tvāṃ nottārayiṣyāmi katham ekaṃ nadījalāt ।। jagāhe karuṇālambī saritaṃ vīcimālinīm ।।
iti bruvāṇeva samuttarantaṃ parāmṛśat tam sarid ūrmihastaiḥ ।। atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā saṃyojayāmāsa । jagrāha tvaritaṃ mātuḥ saṃbhūtaprasrutī stanau ।। ālileha muhuḥ snehāj jihvayā calitāgrayā ।।
atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ । niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ ।। iti kṣatāṅgaṃ karuṇānutāpād bhṛśaṃ rurodeva tam īkṣamāṇā ।। sa ca rājā tāṃ saritam uttīrya saparijanas turagād avatīrya vismitamanās taṃ mahātmānam upasasāda । sa yūthādhipatī rājānam ālokyābravīt ।
nādākṣiṇyaṃ tad etan me śrameṇāsmy avasāditaḥ ।। atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca । dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ ।। svayūtharakṣāpaṭunā tu sarvathā nayena te bhūmibhujāṃ jito nayaḥ ।।
ekena nāma hariṇā bahavas tvayāmī yat pālitāḥ khalu tad adbhutam etad atra ।। hariṇa hariṇatā viśeṣalābhād avahasatīva manuṣyatāṃ mamaitām ।। ity abhisaṃrādhya sa rājā yūthapatim apṛcchat । kīdṛśaṃ punar anena paropakārapaṭunā vīryeṇa bhavān padam abhilaṣati । bodhisattva uvāca ।śrūyatāṃ mahārāja । yathāśakti mṛgatve api satīdaṃ nāvasīdati ।।
tathā bahukleśasamākulaṃ jagat pratārayeyaṃ bhavaduḥkhatoyadheḥ ।। na ca mahārāja śakyate vīryaparāṅmukhena balavatāpy abhilaṣitaṃ padam abhigantum । paśya । hastāgrāt skhalito bhūmau toyārdra iva kandukaḥ ।। api ca ।
avāhitaṃ vahanam aritradhāribhiś cirād api vrajati na pāram ambudheḥ ।। rājovāca । samyag abhihitaṃ mṛgayūthādhipatinā । kutaḥ । ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito api viśikhaḥ kṣeptuḥ prayatnād vinā ।। tad itthaṃ vīryāvalambinā bhavatā śakyam adhigantuṃ bauddhaṃ padam iti ।
teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ ।। chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ ।। iti sa rājā bodhisattvam abhisaṃrādhyovāca । aho bhavantam evaṃ dharmābhimukham ālokya mamāpi dharmābhilāṣa utpannaḥ । sevyamānena śuddhena yena yāyāṃ na durgatim ।।
bodhisattva uvāca । yady evam ataḥ śrotum arhati mahārājaḥ । dharmatattvam idaṃ samyag ākhyātaṃ khyātabuddhibhiḥ ।। yo gacchati vimārgeṇa so andhaḥ saty api cakṣuṣi ।। bhajasva bhajamānāni karmāṇi kleśahānaye ।।
tīkṣṇadaṇḍād bhūmipālān nityam udvijate janaḥ ।। phalam abhimatam āptukāmatā vā bibhṛhi guṇābharaṇaṃ tato viśuddham ।। atha sa narapatir aho bhavato anayā dharmadeśanayā prahlāditam idaṃ me hṛdayam ity abhidhāya parāṃ prītim ājagāma । āviṣṭasya rujā gurvyā nimimīlatur akṣiṇī ।।
agnisaṃskāram akarot kṛtinaḥ puṇyajanmanaḥ ।। anuśocya ciraṃ vasudhādhipatiḥ puram āgamad āśu vitānamanāḥ ।। jñātāv iva vyuparate viratakriyābhir acchinnam aśru mumuce vanadevatābhiḥ ।। bhrāntadvirephaśabalaś ca vikīrṇagandho mandārapuṣpanikaro nabhasaḥ papāta ।।
nirvāṇakāle ca bhagavatā bhikṣūnāṃ purastād idaṃ jātakam abhyadhāyi । parivrāṭ ca subhadro ayaṃ babhūva mṛgaśāvakaḥ ।। bhagavataś ca prāk parinirvṛte tatra subhadre parivrājake bhikṣavaḥ papracchuḥ । kāni punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam eva ca bhagavataḥ parinirvṛta iti । bhagavān āha । nāmnāśoko abhavad bhikṣuḥ svasrīyas tasya tāyinaḥ ।।
aśokaḥ paricintyeti na vyāyacchata muktaye ।। kāśyapo nirvṛtau cetaḥ kṛtavān kṛtiṇāṃ varaḥ ।। mahīruhe tatra kṛtādhivāsā mumoca muktādyuti devatāśru ।। papāta pārāśariṇaḥ śarīre tasyāsram uṣṇaṃ vanadevatāyāḥ ।।
iti bruvann unmukham īkṣamāṇaḥ sa devatāṃ tāṃ rudatīm apaśyat ।। sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva ।। pradāya nirvāsyati kāśyapo adhunā janāya śokaṃ kṛpaṇeti rodimi ।। munipradīpe parinirvṛtiṃ gate jagattrayavyāpi tamo bhaviṣyati ।।
papāta bhūmau vinimīlitekṣaṇaś cirāt samutthāya ca paryadevata ।। sa mātulo me bhagavān iti vyathāṃ kathaṃ na yāsyāmi sa cedam abravīt ।। jagattrayakleśaparaṃparāharaṃ mayā na labdhaṃ phalam alpabuddhinā ।। vibhidya kasmān na gato asi nirvṛtiṃ tathāgatendor vacanāṃśubhis tamaḥ ।।
atha sā devatā taṃ bhikṣum idam avocat । alam alam ativiṣādena । yāvan na nirvāṇam upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti । anukampitaḥ syām ahaṃ bhavatyety uktavati tatra tathāgatabhāgineye sā devatā tasmād aśokān mantraparijaptāni kusumāny ādāya mamainam aśokakusumāñjalim īkṣamāṇo nabhasā gacchantīm mām anugacchety uvāca । kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ ।। munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi ।। kṣaṇād vimokṣāya nivartya kāpathāt pathā viśuddhena nināya taṃ jinaḥ ।।
athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ samyaksaṃbuddhaḥ parinirvavau । parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe । kasya śroṣyati loko ayaṃ dharmārthī dharmadeśanām ।। tamasā durnivāreṇa nimīlitam idaṃ jagat ।। jagan mohayituṃ nūnaṃ punar āropitaṃ dhanuḥ ।।
guṇair iti jñeyapathānugāminā munīndra vikruṣṭam iva tvayā vinā ।। parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā ।। atha sa bhikṣur abhyadhāt । alam alaṃ devate viṣādena na kvacid iyam anityatā na praharati yatredṛśasyāpi bhagavato vajragurusārasyābhāva iti । atha sā devatā kathaṃcid ātmānaṃ dhīrayitvā praṇidhim iti cakāra । tathā śākyamuneḥ śiṣyaḥ paścimaḥ syām ahaṃ tadā ।।
tasmāt prāk parinirvāyāṃ soḍhuṃ śokam aśaknuvan ।। atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca । sa parivrāṭ subhadro ayaṃ bhadracetā mahāmatiḥ ।। prathamaṃ mama nirvāṇāt tasmād eva ca nirvṛtaḥ ।।
viduṣāṃ manasaḥ praśāntaye prathanīyaṃ madhurābhidhāyinā ।। iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam ।। ।। ripum api nopekṣante karuṇāmṛducetaso gadagrastam ।
lokasya bandhubhūtāḥ kiṃ punar acchinnajanmānam ।। tadyathānuśrūyate samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī mūliko nāma brāḥmaṇo bodhisattvo babhūva । sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy oṣadhinimittaṃ vicacāra । śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit ।। jighran samīracalitaṃ kusumādhivāsam adhyāsta khedavigamāya śilāṃ sa dhīraḥ ।।
kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna । baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam upaśāntendriyaṃ pratyekabuddham adrākṣīt ।। bhaktiprasādabharam udgirateva dūrād ālagnabhūmirajasā śirasā vavande ।। ārūḍharogābhibhavapratanvyā pratyekabuddhas tam uvāca vācā ।। kurvvadbhir ādhiṃ jagatām anekair adhyāsitaṃ vyādhibhujaṅgamaiś ca ।।
madaṃ viṣādād vigatendriyārthas tadāsya cittadvirado jahāti ।। bhagne hi yasmin bhavati kṣaṇena sarvakriyāṇāṃ viratir janasya ।। anantarakleśahutāśasambhavo bhavo yam āryair ata eva neṣyate ।। śamapathe viniveśya manorathaṃ samadhirohatu vīryamayaṃ rathaṃ ।।
atha bodhisattvaḥ aho subhāṣitam ity abhidhāya taṃ pratyekajinam abhimantryābravīt । nānyatra svacchagambhīradhītoyān sādhusāgarāt ।। vahanam iva samīraṇapraṇunnaṃ salilanidhau sthitadakṣakarṇadhāraṃ ।। tato ahaṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya ।
kṛtvā pratyekabuddhasya dadhārātapaśāntaye ।। labhate vipulaṃ lābhaṃ catasraḥ saṃbhraman diśaḥ ।। na kṣudhaṃ nātapaṃ tīvraṃ na ca khedam ajīgaṇat ।। dhanāya yo gacchati ratnamedinīṃ sa yujyate ratnaviśeṣasampadā ।।
pratidivasam upācitaprasādaḥ saphalam amanyata sādhv ajanmalābham ।। atha sa pratyekajino bodhisattvasya dviguṇataraprasādajananārtham ambaratalam utpatya tat tat prātihāryam adarśayat ।। śuśubhe ca suvarṇagiripratimaḥ kamalāsanamadhyagataḥ sa vaśī ।। anayac ca sa yogabalād bahutāṃ yugapad bhujayoḥ salilajvalanau ।।
bahutām agamad gatajanmabhayas salileṣv iva śuddhavapus tapanaḥ ।। suciraṃ stimitīkṛtanetrayugo dvijamukhyatamaḥ sa jagāda mudam ।। vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi ।। atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis taṃ pratyekajinaṃ prabhāsvarair vacanamaṇibhir abhyarcayām āsa ।।
brahmāpi vismayaṃ yāyān mādṛk kim u pṛthagjanaḥ ।। idam adhyāsitaṃ vyoma dvisūryam iva lakṣyate ।। parānugrahaniṣpattipaṭūnāṃ vyaktim archati ।। parārthā eva mahatām udayāḥ śuddhacetasām ।।
na bhavatsamupāsanāsamutthaṃ kuśalaṃ muktipathasya bījam āpsyam ।। malayādrivanāntare sthito asi kṣapitakleśa gadacchalena nūnam ।। mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham ।। prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ ।।
atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās tatraivāntaradhīyata । bodhisattvo api ca mahāntam iva lābham adhigamya āttauṣadhir malayaśailavanāntarālāl lokasya rogam apanetum agāj janāntam ।। tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā kulaputreṇa glānaparicaryāyān nānādareṇa bhavitavyam iti ।। ।। mūlikajātakaṃ caturthaṃ ।।
dhyānapradīpabhāsā labdhāloko api naiti nirvāṇam । yad bodhiṃ prāptumanās tat sattvahitānubandhāya ।। tadyathānuśrūyate । samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma brāhmaṇo babhūva । sa ca mahātmā viditagārhasthyadoṣaḥ praśamasukhābhilāṣī paripūrṇavibhave api bhavane ratim alabhamānaḥ kadā cid evam acintayat ।। asati praśame gatatrapo malinaṃ karma samīhate janaḥ ।।
draviṇārjanakhinnamānasānāṃ yadi vāñchā viphalā tato viṣādaḥ ।। sukham ity aphalābhimānabhājāṃ tanur apy asti na nirvṛtir gṛheṣu ।। tapasām abhivṛddhaye vanāntaṃ praśamasthānam ahaṃ tataḥ śrayiṣye ।। iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye nalinīvananilīnakalahaṃsakādambacakravākopaśobhite yogimano'nukūle kva cid atimahati vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās tapaś caritum ārebhe ।।
yas tena saṃśrita udāradhiyā dvijena mene mudeva sa tarus tarutāṃ kṛtārthām ।। dadhyau sa dhyāyinām agryo dhyeyam ekāgramānasaḥ ।। dhyānapāramitā dhīraṃ vyaśiśramad ivātha tam ।। savitarkavicāraṃ ca viśuddhātmā vivekajam ।।
sa lebhe prathamaṃ dhyānaṃ dhyātā mārgasya labdhaye ।। so adhyātmasaṃprasādāc ca dvitīyaṃ dhyānam ādade ।। dhīraḥ kāyasukhāsvādī tṛtīyaṃ dhyānam āpa saḥ ।। virāgāc ca tataḥ prīteś caturthaṃ dhyānam āyayau ।।
evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas tatra vane tiraścām api bandhur iva viśrambhahetur āsīt ।। vihṛtya śiṣyā iva kānanānte viśaśramus tasya samīpam etya ।। atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya punaḥ punar āgamya ca tāny aṇḍāny avaṣṭabhyāvatasthe ।। kulāyake aṇḍāni vipāṭalāṅgakāḥ kapotapotāḥ paribhidya niryayuḥ ।।
acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā ।। muhur mukhāni praca lāgrapakṣakāḥ prasārayām āsur udīritasvarāḥ ।। dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām ।। atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ kapotī । yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā tapasvinī sthānam idam āgamya ।।
nilīya vṛkṣeṣu śucā muhur muhur nabhaḥ samutpatya paribhramiṣyati ।। tiraścām apy apatyeṣu saṃrūḍho yad apahnavaḥ ।। svatākṣaḥ syāt svatābhāvān nirbījo apahnavaḥ kutaḥ ।। asatsv ādhiṣu niḥsaṅgaḥ sukham āste śamānvitaḥ ।।
khedam eti jano mūḍhaḥ paścāttāpena tāpitaḥ ।। śubhāśubhenaiṣa kubuddhir asyate tathā bhavodanvati karmaṇā janaḥ ।। dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva ।। iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam ābadhya dhyānasukhenātmānaṃ prīṇayām āsa । pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī devatā samupagamya bodhisattvam ālokya vismayasamadhyāsitamatir aho mahātmano asya maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar api dhyānenātmānaṃ niścalīkṛtyāyam avasthitaḥ ।। na caiṣa mahātmā gateṣv apy eteṣu kapotakeṣu kulāyam imaṃ śirastaḥ samapaneṣyati । tad aham evāsya jaṭāmukuṭaviracitam enaṃ kapotālayam apaneṣyāmīti vicintya ।।
śanaiḥ śanaiḥ pallavakomalena karadvayenāpanināya mūrdhnaḥ ।। gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ cintayām āsa ।। kenāpi bhaktipravaṇena nūnaṃ tadālayo me śiraso apanītaḥ ।। iti vicintyotthāya sa mahātmā samitkuśakusumaphalāny ānīya kṛtābhiṣekaḥ ।।
nāsāgrasthitanayanas taror adhastād ārebhe punar api yogam ekacittaḥ ।। tad evam dhyānavilokitatattvaḥ kṣamo api nirvāṇam upagantuṃ sa bhagavān bodhisattvabhūto lokahitāya bahūpadrave api saṃsāre paribhrāntavān iti vicintya buddhe bhagavati paraḥ prasāda utpādanīya iti ।। ।। jājvalijātakaṃ ṣaṣṭham ।। tṛṇam api rakṣanti budhā yatnena mahīyasānyanikṣiptam ।
prajñāguravaḥ kiṃ punar aśrāntāḥ prāṇinikṣepam ।। tadyathānuśrūyate dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid umācaraṇatalālaktakāṇkitaśādvalaśyāmabhūmer anyatra śakunituṇḍakhaṇḍitapariṇatataruphalākīrṇopavanāntarasya pavanavitanyamānoccāvacakusumagandhasurabheḥ surabhimāsaprārabdhaviṭapimukulāṅkurasya kuraravinipātaśabdabhītaśakunikulavimucyamānagaṅgātīrasalilasya salīlakinnaramithunagītaśravaṇaniścalamṛgakulasya tuṅgaśikharatayā kṣīrasāgarasyevoccatām upagatasya himagirer ekadeśe sādaram iva tarubhiḥ kusumārcitadvāraśilātalāṃ haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo nāma kadācid anuttrāsitadviradamṛgo mṛgādhipatir bodhisattvo babhūva । svabhāvabhadrāḥ kamanīyalocanā mudā mṛgā bandhum ivainam anvayuḥ ।। śanaiḥ sa niṣkramya guhoṭajāntarāc cakhāda pakvāni phalāni śākhinām ।।
mahāgṛhasthair atithipriyair iva pratīkṣyate smātithivan mahīruhaiḥ ।। tatāna tasyāṅgasukhaṃ puraḥ śanair divākaraḥ prābhṛtavan navātapam ।। itīva tasyopari jātasaṃbhramā niśākaracchattram adhārayan niśā ।। kṛtārtham ātmānam amanyateva sā sphuṭaṃ jahāseva ca phenapaṅktibhiḥ ।।
mahāntam ātmānam atīva bhāsato mudeva mene kanakācalād api ।। iti munim iva taṃ sthitaṃ himādrau mṛgaripavo api mṛgādhipaṃ praṇemuḥ ।। atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca । aninditāṅga ity etat tvannāmānuguṇaṃ smṛtam ।।
tvadguṇāḥ guṇināṃ śreṣṭha munīn apy atiśerate ।। paraṃ mārdavam ānītaṃ krūrāṇām api mānasam ।। iti dhīrasvabhāvena yas tvayā samupāśritaḥ ।। nikṣipya tvayi gacchāvo vanam āvāṃ phalārthinau ।।
rakṣaṇīyau tvayā tāvad etau capalagātrakau ।। tasmād ābhyāṃ kṛtā bādhā soḍhavyā bhavatā kṣaṇam ।। sahanta eva dhīmanta ātmasaukhyānapekṣiṇaḥ ।। manaḥsaṃtāpinīṃ pīḍāṃ sa kathaṃ na sahiṣyate ।।
nṛpa iva pararakṣaṇakṣamo api kṣaṇam idam ākulatāṃ gataḥ pradadhyau ।। śakyate hi mahān api kanakarāśir anyanikṣipto abhirakṣitum । katham imau capalaprakṛtī vānaraśiśū rakṣaṇīyāv iti । atha vā yena mayā sakalam eva saṃsārabhayāj jagat paripālanīyaṃ so aham etau na paripālayiṣyāmīti na tu yuktam idaṃ mayā vitarkayitum iti sa mahātmā viniścitya tat pravaṅgamithunam uvāca । svādūni śīghrataram ānayataṃ phalāni premṇā śiśudvayam idaṃ paripālayāmi ।। atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca tvaritataragamanaṃ phalopanayanāya himavadvanāntarāṇi paribabhrāma । aciragatayoś ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ । aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat । tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ ।
rutena tau vānaraśāvakau muhur muhūrtanidrāsukham asya jaghnatuḥ ।। aṅgulibhyāṃ tutudatuḥ sphuliṅgāpiṅgatārake ।। prānte lāṅgūlam ādāya samācakṛṣatur muhuḥ ।। sahajāc cāpalād dūram utpatyotpatya petatuḥ ।।
jighatsor ānanāt tasya samācikṣipatuḥ phalam ।। karuṇābhadracittatvāt sa sehe putrayor iva ।। satāṃ sarvadhurīṇānāṃ na kvacit khidyate manaḥ ।। atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī caraṇābhyām ādāya tvaritataram antarīkṣam utpatya himagiriśikhare vyalīyata । bodhisattvo api ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar ayam utpatyānyatra viṣamatare śikhare nilīya pravagaśiśudvayam idam vipādayet । sarvathā nedaṃ kapiśiśudvayaṃ mayā śakyate draṣṭum ।
udarasrutaśonitārdraroma kṣudhitaśyenavilupyamānamāṃsam ।। phalāny upādāya tayor upetayoḥ kim adya śakṣyāmy abhidhātum agrataḥ ।। syātām imāṃ kim atha vādriguhāṃ praviṣṭau vyālena kenacid utātra vipāditau tau ।। itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi ।।
samupetya śucā kariṣyatas tau baḍiśottāritamīnavepanāni ।। tad idam atra prāptakālaṃ manye । gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim ।। iti vicintya sa mahātmā gṛdhrasamīpam āgamyovāca । bho śakunivara mama haste pitṛbhyām etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau vipādayitum enāv iti ।
yādṛśo bhavatas teṣu sneho anyasyāpi tādṛśaḥ ।। tṛptir ātyantikī nāsti bhuktvāpy enau tavāturau ।। yaḥ śarīrakaleḥ puṣṭiṃ karoti parahiṃsayā ।। tatpuṣṭaye karoty ajño nimittakarma durgateḥ ।।
tasyābhūtavikalpotthaṃ na ruṇaddhi manas tamaḥ ।। tadā bhavati mokṣāya śubhāśubhaparāṅmukhaḥ ।। saiṃhīṃ kaṣṭāṃ yonim apy āśrito ahaṃ necchāmy etāṃ prāṇihiṃsām adharmyām ।। khagavara nabhasi bhraman nirīkṣya drutagatir atsyasi tasya māṃsam etya ।।
narakanipatanāya mā sma kārṣīr akuśalam īdṛśam ujjhitāpramādaḥ ।। lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ ।। ālokyālekhyabhittau likhitam api naraṃ nārakaṃ pacyamānaṃ hiṃsro api krūrabhāvāt ka iva na viramed durgatiprāptihetoḥ ।। so anaddhāpuruṣākāraḥ pāṣāṇahṛdayo api vā ।।
atha sa gṛdhro bodhisattvadharmadeśanāprasāditamatir abhipraṇamyovāca । mṛgapate prakāśitam idam bhavatā bālalakṣaṇam । paṇḍitalakṣaṇam idānīṃ vyākhyātum arhasīti । atha bodhisattvaḥ prasannamanasam enam avetyovāca । yady evam ataḥ śrūyatāṃ paṇḍitalakṣaṇam iti । vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām ।। athavā kim anena bhavataḥ paṇḍitalakṣaṇaśravaṇena । vimucyetām etau kapiśāvakāv ātmānam evāhaṃ te pradāsyāmīti । itīdam uktvā vinimīlitekṣaṇaś ciraṃ viniṣkampatanur babhūva saḥ ।।
gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ ।। udīritastutibhir ahīśvarair api prapātitās tadupari puṣpavṛṣṭayaḥ ।। nakhabhinnatanū viniścalau bhayamūrcchāvinimīlitekṣaṇau ।। sthito agratas tasya vinītabhāvo jagāda bhaktyā stutim īdṛśīṃ ca ।।
cirāya kenāpi viśeṣahetunā bhavān muniḥ ko api mṛgādhipāyate ।। sa eva prāṇamūlyena krīṇāty āpadgataṃ param ।। duḥkhodanvati majjeyur agādhe mahati prajāḥ ।। adyārabhya kariṣyāmi vairiṣv api dayām aham ।।
pṛcchāmi ca bhavantaṃ kiṃ punar anena tapasā padam abhilaṣasīti । bodhisattva uvāca । jagat samuddhartum idaṃ bhavodadhes tathāgatatvāya mamāyam ādaraḥ ।। gṛdhra uvāca । īdṛṅ mahāprajñasya bhavato na durlabhaṃ bauddhaṃ padaṃ sarvathā । sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam ।।
tasmān mām adhunā sādho visarjayitum arhasi ।। bodhisattva uvāca । aho paṭuvijñāno asi yat tvayāyam asmadupadeśo gṛhītaḥ । draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati ।। ṛjutām upanītam apy abhīkṣṇaṃ punar āgacchati vakratāṃ śvapuccham ।।
paṭubhadramanāḥ parītadehaḥ paṭubhir veṇudharair iva dvipendraḥ ।। sugṛhītaphaṇo bhujaṅgamo na hi śaknoty aparāddhum aṇv api ।। haritālam aher niṣiktam antar vadane tīvrataraṃ viṣaṃ karoti ।। pravilīnasuvarṇadarśanīyā śalabhaṃ dīptir iva sphurantam agnau ।।
ślathabandhanaruddhanābhimūlaṃ phalam agrād iva pādapasya paktiḥ ।। asajjanasyāvilatīkṣṇacetasaḥ samā bhavet kena punaḥ sahopamā ।। anekarandhrotthitabhīmapannagaḥ karoti valmīka ivādhikaṃ bhayam ।। dunoti kaṃ nāma na gocaraṃ gataṃ gatatrapo vāgasidhārayā khalaḥ ।।
aruṃtudāḥ sādhujane api niṣkṛpāḥ kṛpāṇadhārām iva pātayanti gām ।। surūpadeho api kalasvano api san na kiṃ mayūraḥ sphurato atti pannagān ।। ato vipaścijjaladodaye sati prakīryatāṃ sadguṇabījam ātmani ।। manoharendīvarapuṣpagocaro na jātu bhṛṅgaḥ kuṇape nilīyate ।।
guṇaśarair atidūranipātibhiḥ prahatadoṣaripoḥ sudhiyas tathā ।। samupalabhya narasya na jāyate suravarābharaṇeṣv api vismayaḥ ।। asajjanam atas tyaktvā kalyāṇaṃ mitram āśrayet ।। snātasya tīrthasalilaiḥ śukletaram ivāmbaram ।।
yat tṛṣṇāglapito api necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām ।। tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ varāhataruṇam । ālokya caivam acintayad yāvad ayaṃ vyāghraḥ kṛtāhāraparyāptir bhūtvā svanilayaṃ gacchati tāvad aham ekānte tiṣṭhāmīti sthitvā ca krameṇa । vārāhaṃ palam upayujya baddhamedaḥ śyeno api svanilayam ājagāma tūrṇam ।। taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma ।।
dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti vicintya । śanair upetāli kuśeśayāśayā vyagāhatāpiñjarakesaraḥ saraḥ ।। sa guhāntikam āgaman muhuś caraṇanyāsavibhugnaśādvalam ।। upari tvaritaṃ sa kesaraṃ salilasrāvi dudhāva kesarī ।।
udamīlayatāṃ vilocanāni sphuritottānamukhau pravaṅgaśāvau ।। ālolapallavamanoharayātha so api snehena tau rasanayā muhur ālileha ।। khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām ।। krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram upagīyamāna ivāninditakarmāninditāṅgaḥ ।
śanakaiḥ kapiśāvakānvitaḥ sphuritālambisaṭo viniryayau ।। mṛgapater vasatiṃ drutam utsukaṃ pravagayor mithunaṃ drutam āgamat ।। kṛtanamaskṛti tan mithunaṃ hariḥ kuśalapūrvam abhāṣata lokavit ।। tataś caramam ācakhyau gṛdhrāpaharaṇaṃ tayoḥ ।।
gṛdhrakṣatāni gātrāṇi tayoḥ paspṛśatuḥ kapī ।। bhavatā rakṣatā putrāv āvām api surakṣitau ।। yaśastuhinasaṃchanno jaṅgamas tvaṃ himācalaḥ ।। manye kesaratāṃ prāpya te amī bahir avasthitāḥ ।।
tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame ।। prāptaṃ tenātimahatā labhasva prārthitaṃ phalam ।। bahubandhuparītagahvarāṃ vasatiṃ yāva vanāntare nijām ।। śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam ।।
vyāvartyeṣal locanāny utsukau tau bhūyo bhūyo dṛṣṭavantau mṛgendram ।। skandhād bhāraṃ sthāpayitveva bhūmau khedacchedād bhūyasīṃ prītim āpa ।। pratyarpaṇāc ca tasyaiva nānyad asti sukham nṛṇām ।। tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ । tadavasthenāpi ca prajñāparicayaḥ kṛta iti vicintya
pālanīyaḥ sa yuṣmābhir atyantaṃ sukham icchubhiḥ ।। ।। iti siṃhajātakam ।। vijahati divyam api sukhaṃ tribhuvanahitakāmyayā mahātmānaḥ । paraduḥkhaṃ hi garīyo duḥkhayati dayāvatāṃ cetaḥ ।।
tadyathānuśrūyate sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas tuṣitabhavane samudapādi । sa ca mahātmā tannivāsināṃ devānāṃ dharmyayā kathayā sanmārgam abhiprakāśyaivam acintayat । kṛtayuge hi dharmaparāyaṇo lokaḥ sukham avatāryate satpatham । asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno durgatiparāyaṇāḥ । tan mayā yuktaṃ bodhim avagamya saṃsārāj jagad uddhartum iti । madhyadeśe ca śraddhāviśuddhamanā lokaḥ । yaś caiṣa śuddhodanaḥ kapilavastuni mahānagare narapatir ayam atīva saccaritena maharṣīn apy atiśete । tad asyaivāgramahiṣyā māyāyāḥ kukṣau janmaparigrahaṃ kariṣyāmīti vicintya niśi suptāyāḥ svapne । śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya ।। atha devī mahāmāyā rājñe taṃ svapnaṃ nivedayāmāsa । deva svapne kila mamādya śaradambudharāvadātaḥ ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti । tataḥ sa rājā taṃ svapnaṃ svapnaphalavidāṃ dvijātīnāṃ purastād varṇayāmāsa । te ca brāhmaṇās tam ūcuḥ । mahārāja cakravartī te putro bhaviṣyatīti । sa ca rājā pratītamanās tān dvijātīn satkṛtya visasarja । jagāmānumate rājñaḥ saṃbhūtottamadohadā ।।
devyāḥ kukṣiṃ vibhidyāśu bodhisattvo viniryayau ।। māndārapuṣpanikaraiḥ saha tasya mūrdhni khān nirmale ca vinipetatur ambudhāre ।। atyadbhutāṃ giram imāṃ nijagāda śāntāṃ janmedam antyam iti me tamasām abhāvāt ।। iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda ।।
ayam ayam mahātmā dharmarājo abhiṣikta iti pramuditamanobhir amaraiś cāmbaratale dundubhayo abhijaghnire । śibikām cādhiruhya devī bodhisattvam ādāya svabhavanam agamat । athātyadbhutavismitamanāḥ śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram akārayat । asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ ।। atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ darśayann uvāca । bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti । athāsito bodhisattvam ālokya caivam acintayat । jagadduḥkhāpanodāya tathā buddho bhaviṣyati ।।
śroṣyanty asmāt kathāṃ dharmyāṃ ye te dhanyāḥ śarīriṇaḥ ।। nayane natapakṣmāgre babhūvatur udaśruṇī ।। atha śuddhodanaḥ sāśrunayanam asitam avalokya sasaṃbhramam uvā- ca । niyatam ayam alpāyuḥ । tena bhagavān sāśrulocanaḥ samvṛttaḥ । kaṣṭam avikasitam eva me tanayakamalam idam antakadviradapatir unmūlayiṣyati । asito abravīt । alam alaṃ mahārāja śokena । aham ātmānam anuśocāmi । yadāyaṃ viṣayān utsṛjya jarāmaraṇagrastān dehino avalokya saṃvignamanās tapovanaṃ gatvā buddho bhaviṣyati tadāhaṃ pañcatvam upayāsyāmīty ato mama śokena sāśrum idaṃ cakṣuḥ kṛtam ity abhidhāya gate tasmin maharṣau siddhārtha iti nāma bodhisattvasya kṛtvācireṇaiva kālena gurusakāśād adhigatasarvavijñānasya tasya sadṛśāt kulād yaśodharāṃ nāma varayitvā vadhūm ānināya । katham ayaṃ jarāmaraṇarogānabhijña eva me tanayaḥ syād iti vicintya śuddhodano antarbhavana evāntaḥpuramadhyavartinam avicchinnanṛttagītāvalokanaśravaṇaparāyaṇaṃ bodhisattvaṃ kārayāmāsa । sa ca yaśodharāyāṃ rāhulaṃ nāma tanayaṃ janayitvā kadācid gītopanibaddhāni pramadavanāni śrutvā bahirniṣkramaṇāya buddhiṃ kṛtvā pitrābhyanujñāto rathavaram adhiruhya kṛtaśobhāṃ kapilavastuvīthīm ālokayan paricacāra । taddarśanaṃ prati samutsukamānasānāṃ ceṣṭā babhūva vividhā nagarāṅganānām ।।
atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam iti sakhyai darśayāmāsa । kācit punar aho bhāgyavatī yaśodharā yāsya dharmacāriṇīti vicintya ciram enaṃ stimitanayanāpaśyat । aparā punaḥ karadvayāvalambitagavākṣastambhaśālabhañjikeva bhṛśam aśobhata । kim evaṃ rājaputradarśanakutūhalād atitvaritaṃ gacchasi । samutkṣipainam ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ paśyati । kim iti nirvrīḍāsīti kācid aparām upālabdhavatī । kācit punar gurupayodharaikadeśe saṃsparśenārdhāpāvṛtaṃ kapāṭam anujagrāheva । naikākinyās tavaiva kumāradarśanakutūhalaṃ dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata । mekhalānūpuradhvāno bhavaneṣu vyatanyata ।। vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam ।। atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ pariṇatakāśakusumasitaśirasijaḥ śiraḥprakampeṇa kim api pralayann ivālokyate । sārathir uvāca । kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī kupiteva yūnām yauvanamadam utsārayati yayaiṣa imām avasthāṃ nīta iti । atha sa mahātmā punar uvāca । yadi jarā tāruṇyam evaṃ vināśayati kā nāma ratir asmin pariṇāmini dehe । sūta uvāca । kumāra na kevalaṃ jarā vyādhir api dhātukṣobhasaṃbhūto dehināṃ mahān anarthaḥ । tato aparo mṛtyur nāma sarvakriyāpaharaṇapaṭur anarthataro yaḥ paricintyamāno api śarīriṇāṃ mahad duḥkham utpādayati । bodhisattva uvāca ।
mahati nāma bhaye sati dāruṇe katham idam viṣayaikaparāyaṇam ।। maraṇarogajarāpariśaṅkino mama bhaviṣyati nopavane ratiḥ ।। atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ sārathaye saṃdideśa । pramadavanam eva kumāro netavya iti । sa ca sārathiḥ prasabham enam upavanam eva praviśyābhihitavān । draṣṭum arhaty āyuṣmān iha hi । ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ ।।
atha bodhisattvo rathād avatīrya jarāmaraṇarogacintāparyākulamatir antaḥśalya iva dviradapatir ity abravīt । dhairyacchidas yūno api manmathaparasya jagatsapatnāḥ paryākulaṃ na hi mano viṣayā haranti ।। atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam prāhiṇot । tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ । atha kācid enam uktavatī paśya kumāra । vānty cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ ।।
api ca । svarajaḥkṛtāṅgarāgā bālā sahakāramañjarīkanyā । bhramaravareṇa bhramatā kṣaṇam iva parihīyate tanvī ।। aparā punar enam uvāca ।
samīraṇākampitabālapaṅkajā muhur muhus tarjayatīva padminī ।। kācit tv enam abravīt । maddṛṣṭibādhinam aśāntagatidvirephaṃ dūrāt kumāra vinivāraya tāvad eva ।। aparā punaḥ sahāsam abhitaḥ sthitvainam abhyadhāt ।
gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ ।। bodhisattva uvāca । alam alaṃ bhaginya ebhir asatpralāpaiḥ । na khalu mama saṃvigne manasi saliladhārā iva hutabhuji śṛṅgārakathāḥ samavakāśam adhunā labhante । mukhāni namayāmāsus trapayā tyaktavibhramāḥ ।। tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa ।।
atha bodhisattvas tatra pramadavane ratim alabhamāno astam upeyuṣi savitari rathavaram adhiruhya tāś cāṅganā bhavanam ājagmuḥ । tato bodhisattvaḥ śṛṅgārakathām avamanyamānaḥ śayanatale viniviśya jarāmaraṇarogān eva manasi nidhāya cintāparo babhūva । tataḥ śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā kriyate sma । tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni vadanāny abhūvan । anparāsāṃ ca kuṭṭimatalaparyastāni praśithilavigalitadukūlatayā pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva śarīrāṇy āsan । aparā ca murajapuṣkaraviniveśitadviguṇabāhūpadhānavinihitānanā viṣṭarād vinipatya tathaiva śiṣye । kasyāścin nidrāpahṛtāṅguliyatnāt karād adharaviśliṣṭaprathamarandhraḥ pramadānayanatārakānīlo vaṃśaḥ papāta । dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva yaṣṭipradīpaiḥ । atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca । atas tvam asmadvyavasāyasiddhaye mahājavaṃ kanthakam aśvam ānaya ।। chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya vāmakakṣyāvinihitāsiḥ kanthakam aśvavaram āninā- ya । bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur iti । taraṅginaḥ kokilakaṇṭhamecakāṃś cakarta khaḍgena śanaiḥ śiroruhān ।।
saṃtāpitaḥ prabalaśokahutāśanena muktānibhān nayanavārikaṇān mumoca ।। bodhisattva uvāca । na khalu dharmonmukhe suhṛdi svajane vā tapovanābhiprasthite viṣādaṃ kartum arhati sajjanaḥ । tad gaccha mama gurujanam evaṃ brūhi । mayā vā tat padaṃ labdhaṃ yad dṛṣṭaṃ tattvadarśibhiḥ ।। chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram āgamya taṃ bodhisattvasaṃdeśaṃ narapataye nivedayāmāsa । śrutvā ca tasya viniścayaṃ sahāntaḥpureṇa śuddhodano bahuvidhaṃ vilalāpa । bodhisattvaś ca lubdhakarūpadhāriṇo devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ śanair arāḍasyāśramaṃ jagāma । dṛṣṭvā ca bodhisattvam āgacchantam arāḍaḥ svāgataṃ svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ cakāra । tato bodhisattvas tam apṛcchat ।
tattvaṃ me draṣṭukāmāya vaktum arhati sattamaḥ ।। arāḍa uvāca । śrotum arhati mahābhāga iti । prakṛtivikārayor janmajarāmṛtyavas tattvam ity abhihitam । prakṛtiś ca pañca mahābhūtāny ahaṃkāro vyaktaṃ ceti । vikāraś cendriyāṇi tadarthāś ca pāṇipādavākpāyūpasthaṃ mana ity asya kṣetraṃ vijānāti । tat kṣetrajña ity abhidhīyate । kṣetrajñaṃ cātmānam avacakṣate tattvavidaḥ । yac cotpādāvasānān maraṇadharmātmakaṃ tad vyaktam iti boddhavyam avyaktam etadviparyayād iti । ajñānaṃ karma tṛṣṇā ca saṃsārahetavo vijñeyāḥ । tritaye cāvasthito jantur na sattvam atikramya vartate । vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ । vipratyayo nāma viparītapravartanam । aham abhidadhāmy ahaṃ vedmīty evamādy ahaṃkāraḥ । yas tv asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ । yad eva cāhaṃ tāny evāmūni manobuddhikarmāṇi । yaś caiṣa gaṇaḥ so aham ity abhisaṃplavam udāharanti । aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so aviśeṣa iti boddhavyaḥ । svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ । yatra vastuni saktim upety amedhā manovāgbuddhikarmabhiḥ so abhiṣvaṅga ity abhidhīyate । mamedam asyāham iti yad duḥkham abhimanyate so abhyavapātaḥ । prāṇināṃ saṃsārahetur ālasyaṃ nāma । tamo moho mṛtyujanmanī । mahāmohaḥ kāma iti saṃjñitaḥ । tāmisraṃ ca krodha ity avagamyatām । viṣādaḥ punar andhatāmisram abhidhīyate । anayāvidyayā pañcaparvayā bāliśo baddhamanā jātyādau mahati duḥkhe punaḥ punar āvartate । tatra cāhaṃ draṣṭā śrotā mantā kāryakāraṇaṃ cety evam avagamya saṃsāre paribhramati । ebhiś ca hetubhir janmasrotaḥpravṛttir dṛṣṭā hetvabhāvāj janmābhāva iti । tatra ca mokṣakāmaḥ pratibuddhāpratibuddhau vyaktāvyakte ca jānīyāt । etac catuṣṭayam avagamya kṣetrajñaḥ sarvaduḥkhanirmuktaḥ padam akṣaram avāpnotīti । saṃtoṣavān padam anuttamam āptukāmaḥ śīlaṃ viśuddham upagṛhya vased vanānte ।। paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam āpnoti । sa caivaṃvidhena kāmadveṣavigarhiṇā śamenānvito brahmalokam adhigacchati । tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ dhyānam āsādayati । tayā ca prītyā hriyamāṇamanā deveṣv ābhāsvareṣūpapadyate । yaḥ punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti । tat tṛtīyadhyānanimagnamanāś ca śubhakṛtsneṣv amareṣu janma pratilabhate । tādṛśaṃ ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate । tac ca dīrghatvād āyuṣaḥ kecin muktim evādhyavasyanti । kasmāt sukhaduḥkhavicchedāc cetasaś cāvyāpārāt । asya ca dhyānasya bṛhatphalair devaiḥ sāmānyaṃ phalam ācakṣate vidvāṃsaḥ । tasmāc ca samādher vyutthitaḥ śarīriṇāṃ doṣān ālokya śarīravinivṛttihetor jñānam adhigacchati । tad api ca dhyānam apahāya viśeṣakāṅkṣī rūpād api virajyate । yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv api dravyeṣv ākāśādhimuktim utpādayati । ākāśagataṃ cātmānam abhisaṃkṣipyānantam ākāśam ālokayan viśeṣād adhigamād ātmakauśalād ātmānam ātmani saṃkṣipya kiṃcin nāstīty ākiṃcanya iti saṃjñām upagataḥ śarīravirahān mukta ity abhidhīyate । bodhisattva uvāca ।
tasmin sati pravartante kuśalākuśalakriyāḥ ।। yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca dṛṣṭaṃ virohad evam ātmāpi gṛhītavyaḥ । karmājñānatṛṣṇātyāgāc ca yo niścīyate mokṣaḥ sati cātmani tatparityāgam nopalabhāmahe । tadaparityāgāc ca kuto mokṣa ity ahaṃkāraparityāgaś ca saty ātmani kuto bhavet । sati cāhaṃkāre sthitam evedaṃ janmasrotasīty abhidhāya । tapobhir duṣkarais tīvraiḥ śoṣayāmāsa vigraham ।। nānena tapasā tattvādhigamo bhavatīti ca matvotthāya paridurbalaśarīro bodhisattvo nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ ।
saroruhāṇāṃ pracalatpalāśayā srajeva nīlotpalapattramiśrayā ।। adhastād bodhivṛkṣasya niṣasāda sa bodhaye ।। ājagāma manoyonis tasya kṣobhayituṃ manaḥ ।। kācin nyamīlayat kāṃcid dṛṣṭim ālolatārakām ।।
tatra līlāvatī rāmā kāśayantī mukhaṃ yayau ।। rāmāyāḥ ślathakāñcīkaṃ nitambasrastam aṃśukam ।। bhaja kāmam ato nivartayasva vada kiṃ tapasaḥ phalaṃ tvayāptum ।। gṛhidharmam abādhinaṃ mahāntaṃ na vihāya kim anyad asti puṇyam ।।
mukhalavadantī kāminī kāmukāṃ vadanakamalāni nakhena khaṇḍayantī ।। yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu dhyānastimitākṣa eva tasthau tadā māraḥ pravyājahāra । bhīṣayitvainam utthāpayateti । bodhisattvasya trāsārthaṃ vahneḥ kaṇān vyasarjayat ।। nipatantaḥ kṣaṇāj jagmuḥ praphullapuṣpatām muneḥ ।।
vikasatkesaravyūho babhūvotpalaśekharaḥ ।। kṣiptāny ayoguḍoṣṇāni puṣpāṇi babhūvuḥ kṣaṇāt ।। lohastambhasamucchrāyaḥ kṣaṇān niścalatāṃ yayau ।। asitagatisakhena preryamāṇaḥ samantād iva virasavikīrṇaḥ kṣīṇarociḥśato abhūt ।।
tataḥ sainyabhagnād viṣādavati kusumaketau bhagavāṃś caturthadhyānād vyutthāyedam acintayat । kathaṃ na bhadratā nityaṃ dharmābhāve ca dehinām ।। yadi pūrvakṛtaṃ nāsti katham atra śubhāśubhau ।। ahetukaṃ jagat syāc cet kaḥ karmasvakatāṃ vadet ।।
tapasā duṣkareṇaivaṃ kathaṃ muktir bhaviṣyati ।। kathaṃ na samatā loke samavartīśvaro hi saḥ ।। kudṛṣṭikarmato hīnā jāyante narakeṣv api ।। svargalokaṃ gatāḥ kecit kāyavākcittasaṃyamāt ।।
jarāvyādhivipannaś ca mṛtaḥ punaḥ prajāyate ।। atha bodhisattvasyaivam abhavat । kasmin sati jarāmaraṇaṃ bhavati kiṃ ca pratyayāt । punar evam abhavat । yad utāvidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā vedanā vedanāpratyayā tṛṣṇā tṛṣṇāpratyayam upādānam upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanty evam asya kevalasya mahato duḥkhaskandhasya samudayo bhavati । avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā nirudhyante । evam asya kevalasya mahato duḥkhaskandhasya nirodho bhavati । ity evaṃ bodhisattvasya prajñācakṣur udapādi । vaihāyasaṃ samudgamya siṃhanādaṃ nanāda ca ।। duḥkhasyāntaṃ kariṣyāmi sattvānāṃ nirahaṃkṛtiḥ ।।
saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ ।। paribhramac candanacūrṇarañjitaṃ papāta puṣpaṃ nabhasaḥ sugandhimat ।। vavau manojñātmaguṇaḥ samīraṇo manaḥsu harṣo jagatāṃ vyajṛmbhata ।। buddhasya dharmātiśayastavāśrayāḥ samantataḥ śuśruvire giraḥ śubhāḥ ।।
aho svasaukhyeṣu nisaṅgatā mater namo astu te atyadbhutadhairyavikrama ।। amogharūpā bata puṇyasaṃcayāś cirasya dharmeṇa khalūrjitaṃ jitam ।। sauvarṇaratnacchattrāṇi prayacchanti sma suśriye ।। atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ viditvābhisaṃpūjayanta iti prārthayāmāsuḥ ।
andhabhūte jagaty evaṃ prajñādīpaṃ prakāśaya ।। sarvapāramitāmeghair dharmāmṛtaṃ pravarṣaya ।। iti tuṣṭāḥ sarve ca devagaṇāḥ prāñjalayas tatraiva tasthuḥ । sauvarṇakumbhaiś ca sagītavādyais tasyābhiṣekaṃ saphalaṃ pracakruḥ ।।
atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ pracakrāma । atha māro bhagavantaṃ sametyovāca । mahānto munayaḥ prājñā nirvāṇaṃ hi yayur vrataiḥ ।। ahaṃ tāvan na pāpīyann āgamiṣyāmi nirvṛtim ।। āryajñānaprasaṃbodhā bhaviṣyanti bahuśrutāḥ ।।
dānapārādibhiḥ śaktā bodhisattvā jitārthinaḥ ।। tāvat pāpiṣṭha yāsyāmi nirvāṇaṃ na kṣayāntakṛt ।। hato aham iti kāṣṭhena viṣasāda mahīṃ likhan ।। atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta ।
rāgapāśena taṃ baddhvā kuñjaraṃ vānayāmahe ।। tāta mā gā viṣādaṃ taṃ naro ayaṃ kim ato bhayam ।। māra āha । viṣayaṃ me vyatikrāntaṃ tasmāc chocāmy ahaṃ bhṛśam ।।
tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire । stanau prakāśya dvipakumbhanirjitau mukhena candraṃ kamalaṃ ca hāsinī ।। etāṃś ca hitvā tapasā kimarthaṃ ramasva kāmaṃ mama kāmyadehe ।। gatyā jayantī gajarājahaṃsau kiṃcid vihasyātha muniṃ babhāṣe ।।
prabhuṅkṣva kāmaṃ tapasaḥ phalaṃ tat kāme prasaktā munayo hy aṭante ।। tasthau tadagre kim api pravaktuṃ vikāśayantī kamalaṃ salīlā ।। vane vasaṃs tvaṃ kam ivoddhariṣyer iti pragalbhaṃ manasīva tasyāḥ ।। tasthau nirīhe nirahaṃkṛtau ca tathā tathāsau stimitāyatākṣaḥ ।।
tapo'parādhāj jarasā nipītaṃ vapur virūpaṃ tamasābhijagmuḥ ।। tatas tāḥ pitur antikaṃ gatvaivam āhuḥ । viṣayaṃ no vyatikrāntaṃ vayaṃ śocāmahe api tat ।। tat sādhu nas tātedam jarājarjaraśarīram antardhāpaya । māra āha ।
buddhasya yo hy adhiṣṭhānaṃ śaknuyāt kartum anyathā ।। sa vaḥ paurāṇakaṃ kāyaṃ kariṣyati yathāmatam ।। tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ । atha durdine saṃjāte mucilindanāgarājaḥ svabhavanān niṣkramya bhagavataḥ kāye śītārtaṃ mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ jagāma । tataś carakaparivrājakavṛddhaśrāvakagautamanirgranthājīvikādayas taṃ tathāgataṃ nyagrodhamūlasthaṃ praṇipatyocuḥ । api bhagavatā gautamenaitat saptāhadurdinaṃ samyak sukhena vyatināmitam iti । bhagavān āha । sukhaṃ virāgato loke pāpānāṃ samatikramāt ।।
tatas tathāgato dhyānasukhavedī tārāyaṇamūle tasthau । tanmuhūrte trapuṣabhallikau vaṇijau vividhapaṇyaṃ gṛhītvā dakṣiṇāpathād uttarāpathaṃ gacchantau kāṣāyasaṃvṛtaśāntadehaṃ tathāgataṃ paśyantau praharṣajātau tatpādau śirasābhivandya madhupāyasapūrṇapiṇḍapātraṃ tasmai pradadatuḥ । atha tathāgatasya bhojanakālaṃ jñātvā catvāro mahārājānaḥ saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi prayacchanti sma । atha bhagavāṃs tāni pātrāṇi pratigṛhya maṅgalavākyapūrvaṃ tān uvāca । śrīr vo astu sarvalokeṣu māleva śirasi sthitā ।। matir dharme sadā bhūyāt pāpe ma bhūt kadā cana ।। anena karmaṇā bauddhā bhavantu sugatātmajāḥ ।।
buddhe dharme ca saṃghe ca te nityam śaraṇaṃ yayuḥ ।। atha tathāgatasyaitad abhavat । deśayeyaṃ parebhyaś cen na te jānanty alaṃ tataḥ ।। mūrkhānāṃ maṇḍale saṃstho maunatvād vipraśobhate ।।
atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau divyāvabhāsenāvabhāsya tathāgatam abhivandya ca dharmadeśanatāyai prārthayāmāsa । kṣutpipāsāhate loke dharmāmṛtaṃ pravarṣaya ।। dhyānasukheṣu līno asi loko ayam pralayaṃ vrajet ।। atha tathāgatas tam śikhinaṃ brāhmaṇaṃ tūṣṇībhāvenādhivāsayati sma । tasminn eva samaye māgadhānāṃ pāpācāratvān mahotpātam udapādi । punar api śikhī brāhmaṇas tathāgatam etad avocat ।
bhavanti vikalā lokā bhūtayakṣair upadrutāḥ ।। yathāpūrvaṃ pratijñātaṃ sāphalyaṃ kuru sāṃpratam ।। atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya dharmadeśanatayā svīkṛtavān dharmaṃ deśayiṣyāmīti । tataḥ śikhī brāhmaṇaḥ pramuditamanā muneś caraṇau vanditvā svabhavanaṃ yayau । atha bodhivṛkṣadevatā praṇamyaivam āha । kva bhagavan dharmacakraṃ pravartayiṣyasīti । tathāgata āha । vārāṇasyāṃ mṛgadāva iti । kutaḥ । yatra devāḥ sadā santy apy amarā martum icchayā ।।
api ca । anāgatāś ca tatraiva vartayiṣyanti dharmakam ।। tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān । tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity abhyanuyuktas tathagataś cainam avocat । andhabhūtasya lokasya dharmolkāṃ saṃprakāśaye ।।
gaccha gautamety utthāya sa ājīvako dakṣiṇābhimukhaḥ prakrāntaḥ । tathāgato api vārāṇasīm abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram ādāya vārāṇasīṃ mahānagarīṃ piṇḍāya prāvikṣat । tasyāṃ piṇḍāya caritvā kṛtabhakta ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas tasthau । tataḥ pañcakā bhadravargīyā bhikṣavas tathāgatasya pādau śirobhir vandya prāñjalayo niṣeduḥ । atha tathāgatadehād raśmir niścaran sarvāvantaṃ lokadhātum avabhāsya saṃcodayati sma । tathāgatasya cotpattir udumbarasudurlabhā ।। tad vo dharme matiḥ kāryā samāyātātra satvaram ।। tataḥ samantād digbhyaḥ pūrvapraṇidhānasamanvāgatā bodhisattvagaṇāḥ śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya bhagavantam abhisaṃmukhās tatraiva tasthuḥ । tato dharmacakrapravartano nāma bodhisattvo bhagavantaṃ pradakṣiṇīkṛtya praṇamya sarvaratnamayaṃ sahasrāraṃ nānāsugandhipuṣpadāmasaṃyuktaṃ tathāgatapūjārtham upanāmayya kṛtāñjalipuṭo dharmacakrapravartanāyainaṃ prārthayāmāsa ।
pūraya dharmaśaṅkhāṃ ca kutīrthamṛgabhītaye ।। buddho bhaveyaṃ lokeṣu sattvaduḥkhapraśāntaye ।। no ced bhagavāṃś chāstā bhavaduḥkhākulaṃ jagat ।। duḥkhāgnidīpitaṃ lokaṃ dṛṣṭvāmṛtaṃ pravarṣaya ।।
duḥkhamūlaprahāṇāya dharmacakraṃ pravartaya ।। parṣadaṃ ca samālokya bhikṣūn ālabhya pañcakān ।। puṇyapāparasaṃ pītvā bhavavṛkṣo mahān bhavet ।। tad evaṃ viṣaphalaṃ jñātvā tyaktavyaṃ dūrato budhaiḥ ।।
avidyābījadagdhena bhavān muktir bhaved dhruvam ।। dharmacakraṃ pravartyātha punar dharmaṃ dideśa saḥ ।। ādāv ante ca madhye ca kalyāṇaṃ brahmacaryakam ।। vitastanuḥ khe suradundubhisvanā diśaḥ prasādābharaṇāś cakāśire ।।
parasparāśleṣavikīrṇareṇubhiḥ prasaktam enaṃ kusumair avākiran ।। mudā pravṛttair avibhaktabhaktibhis tam arcayāmāsa kṛśāṃśukair iva ।। buddhasya vacanaṃ śrutvā buddhadharmaparāyaṇāḥ ।। sanāthaṃ syāj jagac cādya iti proktā yayur mudā ।।
bhagavān api sakalasattvoddhāraṃ kariṣyāmīti samutthāya janapadacārikāṃ pracarati sma । tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān iti buddhe paraḥ prasādaḥ karaṇīyaḥ । satkṛtya ca taddharmaṃ śrotavyam evaṃ duṣkareṇa bodhiprāptavān iti । eṣa rājakumāro rājyasukhatṛpto divyastrīparibhogavirataḥ sakalarājyabhogyāni tṛṇavad vijahya paraduḥkhena duḥkhī duṣkaracaryāṃ caran balavantaṃ māraṃ vijitvā samyaksaṃbodhim api prāpto buddho babhūva । ayam eva bhagavāñ chākyasiṃhas tribhuvananātha iti bodhigaveṣiṇā puruṣeṇa rājyasukham api viramaṇīyam । duṣkareṇāpi bhavitavyaṃ māram api jetavyam iti bodhisattvena bodhivāñchayā bhavitavyam iti ।। ।। iti śākyasiṃhatathāgatajātakaṃ samāptam ।।