stutena darśayām āsa viśvarūpaṃ dvijanmanām ।। tṛptiṃ brahman na gacchāmi śṛṇvann etat kathāmṛtam ।। tasyāsti sadṛśī kanyā guṇakāśīti viśrutā ।। caṃkramyamāṇau sakalam ārghakasyātmajātmajam ।।
nāge śakraṃ tataḥ śakrād ayācetāṃ tu tāv ubhau ।। vīryajñas tārkṣyavīryasya sa yayau keśavāntikam ।। ājagāma tatas tārkṣyaḥ saroṣaḥ keśavāntikam ।। kuṭumbābharaṇaṃ śatruṃ pannagaṃ mama rakṣasi ।।
evam uktas tadā tena viṣṇur garuḍam abravīt ।। aham evātmanātmānaṃ dhārayāmi raṇeraṇe ।। evam uktvā dadau pṛṣṭhe tasya savyaṃ bhujaṃ hariḥ ।। klānto dīnaś ca tuṣṭāva deveśaṃ madhusūdanam ।।
ajeya puṇḍarīkākṣa śaraṇāgatavatsala ।। tvam eva deva trailokyaṃ sadā dhārayase anagha ।। yasya te deva sakalaṃ dehe tribhuvanaṃ sthitam ।। tasmāt prasīda bhagavan mama dhvajanivāsinaḥ ।।
kas te kīrtayituṃ śaktaḥ karmāṇy anavaśeṣataḥ ।। sarvatra sarvaśaktis tvaṃ prasīda mama śatruhan ।। kalpāntāmbhodhiśayana nārāyaṇa mahādyute ।। prasīda me namas te astu pakṣiṇo dhvajavāsinaḥ ।।
aham evātmanātmānaṃ vahāmi tvāṃ ca dhāraye ।। mayā tribhuvanaṃ nyastaṃ tvadartham akhilaṃ bhuje ।। yasya dordaṇḍasaṃsparśāj jīvitaṃ na ca nirgatam ।। viśeṣavantaḥ pakṣānte bhaviṣyanti na saṃśayaḥ ।।
tejobalādhikatvaṃ vā lebhe devaprasādataḥ ।। bhūya eva suparṇa tvaṃ gamito atibalaḥ kṛtaḥ ।। tasmād rājan vijānīhi tasya dānavavidviṣaḥ ।। smṛtamātraḥ sa deveśas tadbhayād vinivartakaḥ ।।
khagapanṛpatiyāyī vīrasaṃjātavarṇo bhavatu madhuripus te bhaktinamrasya tuṣṭaḥ ।। ।। iti śrīviṣṇudharmottare tṛtīya-khaṇḍe mārkaṇḍeya-vajra-saṃvāde sumukhopākhyāna-varṇano nāma tricatvāriṃśaduttaratriśatatamo adhyāyaḥ ।। ।। kṛtaṃ bhaktajane tena viṣṇunā prabhaviṣṇunā ।। jagāma śakraḥ śaraṇaṃ kaśyapaṃ pitaraṃ tataḥ ।।
tam āha varado brahmā gaccha kaśyapa keśavam ।। taṃ ca prārthaya putratve sa te putro bhaviṣyati ।। evaṃ coktaḥ kaśyapas tu sārdhaṃ tridaśapuṅgavaiḥ ।। dṛṣṭvā stavena tuṣṭāva tatas tasya tadā hariḥ ।।
tribhir natais tribhuvanaṃ sarvam ākramya viśvadhṛk ।। kaśyapena stutas tv evaṃ tasya putratvam āgataḥ ।। taṃ stavaṃ tvaṃ samācakṣva sarvapāpaharaṃ śivam ।। kṣīrodaśayanād dṛṣṭvā devadevaṃ samutthitam ।।
kālyaṃ śucis tadgatamānasena gantā sa lokān puruṣottamasya ।। ।। iti śrīviṣṇudharmottare tṛtīyakhaṇḍe mārkaṇḍeyavajrasaṃvāde kaśyapa-stotravarṇano nāma catuścatvāriṃśadadhikatriśatatamo adhyāyaḥ ।। ।। brūhi bhaktajane mahyaṃ devadevasya cakriṇaḥ ।। hastatrāṇaprado loke ya ekaḥ patatāṃ nṛṇām ।।
bījair yaṣṭavyam ity etat trivarṣaparamoṣitaiḥ ।। pakṣo ayam āsīd dharmajña ṛṣīṇāṃ bhāvitātmanām ।। rājoparicaro nāma vasur vasumatāṃ varaḥ ।। yathopanītair yaṣṭavyam ity uktaṃ vasunā purā ।।
nityamākāśago bhūtvā bhūmer vivarago [']bhavat ।। nidhanārthaṃ matiṃ cakrur devabhaktasya dānavāḥ ।। nyavedayaṃs tathā cakraṃ devācārye bṛhaspatau ।। rakṣām adhyāpayām āsa vaiṣṇavīm aparājitām ।।
adhyāpya taṃ ca rājānam idam āha bṛhaspatiḥ ।। devatānāṃ prasādena tayā cāpyāyitaḥ sadā ।। evam uktvā sa rājānaṃ tatraivāntaradhīyata ।। rājño vasor bhūmibilasthitasya rakṣā hi sāgryā paramā matā me ।।
।। iti śrīviṣṇudharmottare tṛ[tīye] kha[ṇḍe] mārkaṇḍeya-vajra-saṃvāde bhū-vivara-sthita-rājño rakṣā-varṇano nāma pañcacatvāriṃśadadhikatriśatatamo adhyāyaḥ ।। ।। oṃ namo bhagavate vāsudevāya । namo [a]nantāya । sahasraśīrṣāya ।
kṣīrodārṇavaśāyine । śeṣabhogaparyaṅkāya । garuḍavāhanāya । ajāya ।
ajitāya । pītavāsase । vāsudeva । saṃkarṣaṇa ।
pradyumna । aniruddha । hayaśiro । varāha ।
narasiṃha । vāmana । trivikrama । rāma ।
rāma । rāma । namo astu te namo astu te namo astu te । asuravaradaityadānavayakṣarākṣasabhūtapretapiśācakumbhāṇḍasiddhayoginīḍākinīskandapurogān grahān nakṣatragahāṃś cānyān hana hana paca paca matha matha vidhvaṃsaya vidhvaṃsaya vidrāvaya vidrāvaya śaṅkhena cakreṇa vajreṇa gadayā musalena halena bhasmīkuru ।
sahasrabāho । sahasrapraharaṇāyudha । jaya jaya । vijaya vijaya ।
aparājita । apratihatanetra । jvala jvala prajvala prajvala । viśvarūpa ।
bahurūpa । madhusūdana । mahāvarāha । mahāpuruṣa ।
vaikuṇṭha । nārāyaṇa । padmanābha । govinda ।
dāmodara । hṛṣīkeśa । keśava । sarvāsurotsādana ।
sarvabhūvaśaṃkara । sarvaduḥsvapnaprabhedana । sarvayantraprabhañjana । sarvanāgamardana ।
sarvadevamaheśvara । sarvabandhavimokṣaṇa । sarvāhitamardana । sarvajvarapraṇāśana ।
sarvagrahanivāraṇa । sarvapāpapraśamana । janārdana । namo astu te svāhā ।
ya imām aparājitāṃ paramavaiṣṇavīṃ siddhāṃ mahāvidyāṃ japati paṭati śṛṇoti smarati dhārayati kīrtayati vā na tasyāgnivāyuvajropalāśani [bh]ayam na samudrabhayam na grahabhayam na caurabhayam śvāpadabhayaṃ vā na bhavet । kvacidrātryandhakārastrīrājakulavidveṣaviṣopaviṣagaragadavaśīkaraṇaṃ vidveṣaṇaṃ vidveṣaṇoccāṭanavadhabandhamabhayaṃ vā na bhavet । etair mantrair udāhṛtaiḥ siddhaiḥ saṃsiddhapūjitaiḥ । tad yathā oṃ namo astu te anaghe । ajite ।
amite । amṛte । aparājite । paṭhitasiddhe ।
smarātisiddhe । ekānaṃśe । ume । dhruve ।
arundhati । sāvitri । gāyatri । jātavedasi ।
mānastoke । sarasvati । dharaṇi । dhāraṇi ।
saudāmani । aditi । diti । vinate ।
gauri । gāndhāri । mātaṅgi । kṛṣṇayaśodhe ।
satyavādini । brahmavādini । kāli । kāpāli ।
nidre । satyopayānakari । sthalagataṃ jalagatam antarikṣagataṃ vā rakṣa rakṣa sarvabhūtebhyaḥ sarvopadravebhyaḥ svāhā । mriyante bālakā yasyāḥ kākavandhyā ca yā bhavet ।।
śirorogajvarāṇāṃ ca nāśanī sarvadehinām ।। tad yathā hana hana kālaṃ sara sara gauri gauri dhama dhama vidye alitāle māle gandhe bandhe paca paca vidye nāśaya vā saṃhara duḥsvapnaṃ vināśaya । nāśani । rajani ।
saṃdhye । dundubhināde । mānasavege । śaṅkhini ।
vajriṇi । cakriṇi । śūlini । apamṛtyuvināśini ।
viśveśvari । drāvaḍi drāvaḍi । keśavadayite । paśupatisahite ।
dundubhidamani । śabari । kirāti । mātaṅgi ।
oṃ drauṃdrauṃ jroṃjroṃ kroṃkroṃ turu turu yeṣāṃ dviṣanti pratyakṣaṃ paro[']kṣaṃ vā sarvān dama dama marda marda tāpaya tāpaya gopaya gopaya utsādaya utsādaya । brahmāṇi । maheśvari । varāhi ।
vaināyiki । upendri । āgneyi । cāmuṇḍe ।
vāruṇi । vāyavye । rakṣa rakṣa pracaṇḍavidye । oṃ indropendrabhagini ।
vijaye । śāntisvastipuṣṭivivardhini । kāmāṅkuśe । kāmadudhe ।
sarvakāmavaraprade । sarvabhūteṣu māṃ priyaṃ kuru kuru । ākarṣaṇi । āveśani ।
jvālāmālini । śoṣaṇi । saṃmohani । nīlapatāke ।
mahānīle । mahāgauri । mahāśrī । mahācāndri ।
mahāsauri । mahāmāyuri । ādityaraśmi । jāhnavi ।
yamaghaṇṭe । kiṇikiṇi । cintāmaṇi । surabhi ।
sarvāsurotpanne । sarvakāmadughe । yathāmanīṣitaṃ kāryaṃ tan mama sidhyatu svāhā । oṃ svāhā ।
oṃ bhūḥsvāhā । oṃ bhuvaḥsvāhā । oṃ svaḥsvāhā । oṃ bhurbhuvaḥsvaḥsvāhā ।
yatraivāgataṃ pāpaṃ tatraiva pratigacchatu svāhā । oṃ bale । mahābale । asiddhasādhani ।
svāhāty oṃ । amoghāṃ paṭhitasiddhāṃ vaiṣṇavīm aparājitāṃ dhyāyet । vasor vasumatīgarte tiṣṭhato danunandanāḥ ।। nānāpraharaṇā dagdhā bhīmavācaḥ sadāruṇāḥ ।।
nirjaghnur āyudhair bhīmair devapakṣaparaṃ sadā ।। cintayām āsa deveśaṃ manasā madhusūdanam ।। jagmuḥ sarve gṛhān eva vilakṣā daityadānavāḥ ।। gatvā garuḍa rājānam vasuṃ śīghram ihānaya ।।
pakṣavātārṇavakṣobha kṣubdhayādogaṇo yayau ।। vasurājo api garuḍaṃ dadarśa harivāhanam ।। tuṣṭāva garuḍaṃ vāgbhir arthyābhir amitakriyaḥ ।। viṣṇor dhvajāgrasaṃsthāna vitrāsitamahāsura ।।
svapakṣavātanirdhūtadīnadaityanirīkṣita ।। gajakacchapatāṃ prāptau tāv ubhau vairasaṃyutau ।। kūrmas triyojanotsedho daśayojanamaṇḍalaḥ ।। parasparakṛtocchrāyau dvārau ca parimokṣitau ।।
niṣādīśastato muktas tatrāpi brāhmaṇas tvayā ।। śākhā bhinnāḥ sthitā yatra vālakhilyāḥ sahasraśaḥ ।। nabhasy eva nirālambe sarvataḥ parivāritaḥ ।। āhṛtaṃ tu paraṃ somaṃ vahner vāpy atha kāśyapa ।।
jihvāgranityagaṃ bhuñjañ cakre tau devanirmitau ।। tena viṣṇor dhvajasthāne vāhanatvaṃ gato hy asi ।। jahāra sahasā yatra tac chīghraṃ balasūdanaḥ ।। vinatā mocitā dāsyāt kaṭvā pūrvaṃ jitā paṇe ।।
kṛṣṇavālam ahaṃ manye pucchaṃ dṛṣṭvaiva vākchalāt ।। dadhīcivajraśakrāṇāṃ mānanārthāya nānyathā ।। tadā tava suparṇeti nāma khyātaṃ jagattraye ।। na te tulyo mahābhāga nāgapakṣakṣayaṃkara ।।
kṣipraṃ praṇāśam āyāti tathā sarvabhayāni ca ।। nopayāsi prabho khedaṃ yathā devo janārdanaḥ ।। tvaṃ prabhus tapanaprakhyas tvaṃ nas trāṇam anuttamam ।। tapaḥ śrutaṃ sarvam ahīnakīrtir anāgatādīn viṣayāṃś ca vetsi ।।
samākṣipan bhānusutaprabhāṃ muhus tvam antakaḥ sarvam idaṃ dhruvādhruva ।। bhayaṃkaraḥ pralaya ivāgnir utthito vināśayaty uragaparivartapāntakṛt ।। mahābalaṃ garuḍam upetya khecaraṃ mahaujasaṃ varadam ajeyam aklamam ।। ।। iti śrīviṣṇudharmottare tṛ[tīye] kha[ṇḍe] mārkaṇḍeya-vajra-saṃvāde garuḍa-stotraṃ nāma ṣāṭcatvāriṃśad-adhika-tri-śatatamo adhyāyaḥ ।।
darśayām āsa devasya viṣṇor amitatejasaḥ ।। tuṣṭāva bhaktyā rājendra deveśam aparājitam ।। daityadānavadarpaghna praṇatārtivināśana ।। mahāmūrtiniśotthasya tamasaḥ pravināśana ।।
ādis tvaṃ sarvadharmāṇām ṛṣīṇāṃ ca jagadguro ।। dūragas tvaṃ mahābhāga sarveṣām api cāgataḥ ।। aśarīraḥ śarīrasthaḥ sarvabhūteṣv avasthitaḥ ।। mahābhūtāni bhagavas tvaṃ tathaivendriyāṇi ca ।।
ye tvāṃ bhajanti te yānti bhagavan paramāṃ gatim ।। dvijasuravaravandyaṃ nāśanaṃ kalmaṣāṇāṃ śaraṇam upagato ahaṃ vāsudevaṃ śaraṇyam ।। ।। iti viṣṇudharmottare tṛtīya-khaṇḍe mārkaṇḍeya-vajra-saṃvāde vāsudeva-stotraṃ nāma sapta-catvāriṃśad-adhika-triśatatamo adhyāyaḥ ।। ।। uvāca prāñjaliṃ prahvaṃ pārthivaṃ purataḥ sthitam ।।
dharmapraśno na vaktavyas tathaikena viśeṣataḥ ।। durvijñeyās tathā dharmāḥ sūkṣmā rājan duranvayāḥ ।। uktvānṛtaṃ mahat prāptaṃ tvayā kṛcchraṃ narādhipa ।। mama bhakto asi satataṃ tena te niṣkṛtiḥ kṛtā ।।
gaccha pālaya rājyaṃ tvaṃ tathaivāvicalo bhava ।। brāhmaṇo hi mahad bhūtaṃ vijñeyaṃ daivataṃ param ।। tārkṣyeṇa sahito rājan vismitaś cābhavad vasuḥ ।। tataḥ sabhājitaś cāpi devaiḥ sarvaiḥ samāgataiḥ ।।
bhayāt sughorāt pravimucya yukto rājyena gatvā nabhasas tathaiva ।। ।। iti viṣṇudharmottare tṛtīya-khaṇḍe mārkaṇḍeya-vajra-saṃvāde vasūākhyānaṃ nāmāṣṭa-catvāriṃśad-adhika-triśatatamo adhyāyaḥ ।। ।। kasya tūddarśitaṃ tena bhṛguvaṃśavivardhana ।। viśvarūpāṇi devasya yāny aśakyāni bhāṣitum ।।
viśvarūpadharaṃ draṣṭuṃ tāvac chaktir na vidyate ।। tat te ahaṃ saṃpravakṣyāmi viśvadevena viṣṇunā ।। badaryāśramam ity uktaṃ jagāmātimanoharam ।। hariḥ kṛṣṇo naraś caiva tathā nārāyaṇaḥ prabhuḥ ।।
naranārāyaṇau devau tapasy ugre tathā ratau ।। ekapādau nirālambau tathaivordhvabhujāv ubhau ।। abhivādya gatau devau tayos tu purataḥ sthitaḥ ।। naranārāyaṇābhyā[ṃs] tu tatrovāsa tadāśrame ।।
dadarśa vighnaṃ kurvāṇau devakarma tathānaghau ।। bhavantau jagatāṃ nāthau bhavantau parameśvarau ।। bhavadbhyām arcyate kaś ca daive pitrye ca kalpyate ।। maryādādarśanārthāya navaṃ tam aparājitam ।।
viprān devagurūn gāś ca pitṝṃś caiva jagattraye ।। yo ayam apy arcayed devaṃ tena syāt pūjito hariḥ ।। devasyānyasya yac cārcāṃ kartukāmo arcayed dharim ।। deve yasmāt surāḥ sarvaṃ trailokyam api yad gatam ।।
nāsti lokeṣu tad brahma yatra nāsti janārdanaḥ ।। yasmin sarvaṃ yataḥ sarvaṃ yaḥ sarvaṃ sarvataś ca yaḥ ।। kṣīrodamadhye dvīpo asti bahuyojanavistṛtaḥ ।। upetāś ca tathā sarve cakrava[r]tyupalakṣaṇaiḥ ।।
māyādeham athāsthāya devo api madhusūdanaḥ ।। taiḥ sārdhaṃ ramate nityaṃ taiś ca saṃpūjyate sadā ।। akāmāś ca jagannātham arcayanti sadā ca ye ।। aniṣyandā nirāhārāḥ sarvajñāḥ sarvadarśinaḥ ।।
pūjayanti hariṃ tatra divyaṃ varṣaśataṃ punaḥ ।। brahmaṃs tapobhiḥ pradyumnaṃ tataḥ saṃkarṣaṇaṃ prabhum ।। bhavanti sarve sarvatra sarvadā sarvaśaktayaḥ ।। sa tvaṃ śīghram ito gatvā śvetadvīpanivāsinaḥ ।।
darśayiṣyati rūpaṃ tu trailokyādbhutam adbhutam ।। ekataś ca dvitaś caiva tritaś caiva mahātapāḥ ।। ekāntabhāvopagatās tena yasmāj jagadguroḥ ।। udīrito mahābhāgaiḥ sarvakalmaṣavarjitaiḥ ।।
namas te astu hṛṣīkeśa mahāpuruṣa pūrvaja ।। aśarīrāṃ mahābhāga sarvabhūtāvahāṃ hareḥ ।। śvetadvīpe gatir nāsti vinā caikāntibhir dvijāḥ ।। tapasogreṇa saṃyuktās tena me deśam āgatāḥ ।।
bhavadbhiḥ puruṣā dṛṣṭāḥ śvetadvīpanivāsinaḥ ।। ekāntabhāvanāsaktaiḥ ślokais tu puruṣair imam ।। śloko ayaṃ pāvanaḥ puṇyaḥ sarvāghaviniṣūdanaḥ ।। dhūpadīpānnapuṣpāṇāṃ tathaiva ca nivedanam ।।
snānam etena kartavyaṃ tathā cānte jalaṃ dvijāḥ ।। śloka eṣa vinirdiṣṭaḥ sarvakāmapradaḥ śivaḥ ।। etasya jāpaḥ kartavyo nityam eva vijānatā ।। etāṃ śrutvā tu te vāṇīṃ cāgatā magadhāḥ punaḥ ।।
yājako yasya dharmātmā devācāryo bṛhaspatiḥ ।। jagṛhur devatāḥ sarvā dṛśyabhāgāt purodhasaḥ ।। ekataś ca dvitaś caiva tritaś caivam avocatam ।। ity evam anunītas tu devācryo bṛhaspatiḥ ।।
ekāntabhāvopagatā ṛṣayo api janārdanam ।। śvetadvīpaṃ punaḥ prāptaṃ punarāvṛttidurlabham ।। tvayāpi devakāryāṇi kartavyāni bahūny atha ।। kalpāvasāne tu gatiṃ tāṃ tvaṃ vipra gamiṣyasi ।।
abhivādyātha tau devau taṃ dvīpaṃ nārado gataḥ ।। pūjayām āsa śirasā tāṃś ca bhaktyā sa nāradaḥ ।। dadarśa tān eva narāñ śvetā[ṃś] candraprabhāñ śubhān ।। didṛkṣur jāpyaparamaḥ sarvakṛcchradharaḥ smṛtaḥ ।।
stotraṃ jagau sa viśvāya nirguṇāya guṇātmane ।। anantāyāprameyāya sarvagāyātiraṃhase ।। bhavabhavabharanāśanāya viṣṇoḥ praṇatajanapratipāpanāśanāya ।। ।। iti śrīviṣṇudharmottare tṛtīye khaṇḍe mārkaṇḍeya-vajra-saṃvāde śrī-nāradasya śvetadvīpa-gamanavarṇano nāmaikonapañcāśadadhitriśatatamo adhyāyaḥ ।। ।।
namo astu te devadeva । niṣkriya । nirguṇa । lokasākṣin ।
kṣetrajña । anantapuruṣa । mahāpuruṣa । triguṇapradhāna ।
amṛta । vyoma । sanātana । sadasadvyaktāvyakta ।
ṛtadhāma । pūrva । ādideva । suprajāpate ।
mahāprajāpate । ūrjaspate । vācaspate । vanaspate ।
manaḥpate । marutpate । jagatpate । pṛthivīpate ।
dikpate । salilapate । pūrvanivāsa । brahmapurohita ।
brahmakāyika । rājika । mahārājika । caturmahārājika ।
ābhāsvara । mahābhāsvara । saptamahābhāsvara । yāmya ।
mahāyāmya । saṃjñāsaṃjña । tuṣita । mahātuṣita ।
pratardana । parinirmitavaśavartin । aparinirmitavaśavartin । yajña ।
mahāyajña । yajñasaṃbhava । yajñayone । yajñavāha ।
yajñamukha । yajñahṛdaya । yajñabhāgahara । vdha[] । yajñastuta । pañcayajña ।
cara । pañcakāla । trigate । pāñcarātrika ।
vaikuṇṭha । aparājita । nāvamika । paramasvāmin ।
susnāta । haṃsa । mahāhaṃsa । paramayājñika ।
sāṃkhyayaugika । amṛteśaya । hiraṇyeśaya । vedaśaya ।
kuśeśaya । brahmaśaya । padmeśaya । viśveśvara ।
tvaṃ jaganmayaḥ । tvaṃ jagatprakṛtiḥ । tvaṃ cāgner āsyam । tvaṃ baḍavāmukho agniḥ ।
tvam āhutiḥ । tvam āhutiḥ । tvaṃ sārathiḥ । tvaṃ vaṣatkāraḥ ।
tvam oṃkāraḥ । tvam annaḥ । tvam annādaḥ । tvaṃ candramāḥ ।
tvaṃ sūryaś cakṣur ādya[m] । tvaṃ diggajaḥ । digbhāno । vidigbhāno ।
hayaśirāḥ । prathaman । trisauparṇadhara । pañcāgne ।
triṇāciketa । ṣaḍaṅgavidhāna । prāgjyotiṣka । jyeṣṭhasāmaga ।
vratadhara । atharvaśirāḥ । pañcamahākalpa । arhanācārya ।
[v]ālakhilya । vaikhānasa । agniyoga । abhagnaparisaṃkhyāna ।
yugādi । yugamadhya । yuganidhana । akhaṇḍala! ।
prācīnagarbha । kauśika । puruṣṭuta । puruhūta ।
viśvahūta । viśvahuta । viśvarūpa । anantagate ।
anantabhoga । ananta । anādimadhya । avyaktanidhana ।
vratavāsa । samudrādhivāsa । samavāsa । yaśovāsa ।
lakṣmyāvāsa । kīrtyāvāsa । kavyāvāsa । śrīvāsa ।
śrīnivāsa । sarvavāsa । vāsudeva । sarvacchandoga ।
harihaya । harimedha । yajñabhāgahara । vdha[] । varaprada । yama ।
niyama । mahāniyama । kṛcchrātikṛcchra । mahākṛcchra ।
sarvakṛcchra । niyamadhara । nivṛt[t]idharma । pravacanagate ।
pravṛttavedakriya । aja । sarvagata । sarvadarśin ।
agrāhya । acara । mahāvibhūte । māhātmyaśarīra ।
pavitra । mahāpavitra । hiranmaya । bṛhat ।
apratarkya । avijñeya । brahmāgni । prajāsargakara ।
[pr]ajānichanakara । mahāmāyādhara । citraśikhaṇḍa । varaprada ।
puroḍāśbhāgahara । gatādhvaga । chinnatṛṣṇa । sarvato nivṛt[t]a ।
brahmarūpa । brahmadhara । brāhmaṇapriya । viśvamūrte ।
mahāmūrte । bāndhava । bhaktavatsala । brahmaṇyadeva ।
bhakto ahaṃ tvāṃ didṛkṣur ekāntadarśanāyety oṃ namaḥ । ।। iti śrī-viṣṇudharmottare tṛtīya-khaṇḍe mārkaṇḍeya-vajra-saṃvāde śvetadvīpe śrīnārada-stotra-varṇano nāma pañcāśad-adhika-triśatatamo adhyāyaḥ ।। yuktaṃ varṇaiḥ śukraprakhyaiḥ pītaraktasitāsitaiḥ ।। [kva]cic chaśāṅkasaṃkāśaṃ kvacid dhiṅgulasaṃnibham ।।
kvacit kanakasaṃkāśaṃ kvacin nīlotpalaprabham ।। kuṃkumakṣodasaṃkāśaṃ haridrakṣodasaṃnibham ।। anirdeśyāni varṇāni tathā bibhrat kvacit kvacit ।। brahmaśaṃkaraśakrāṇāṃ yamasya varuṇasya ca ।।
grahāṇām atha ṛkṣāṇāṃ rudrāṇāṃ vasubhiḥ saha ।। tathaivāṅgiraso rājan sādhyānām aśvibhiḥ saha ।। pitṛpannagayakṣāṇāṃ tathā ca piśitāśinām ।। dvīpiśārdūlasiṃhānāṃ sarveṣāṃ prāṇinām atha ।।
dadarśa tasya vaktrāṇi śataśo atha sahasraśaḥ ।। dadarśa sarvataś cāgnīn grasyamānāṃś ca viṣṇunā ।। vāhāṃś ca vividhāṃs tasya sa dadarśātha nāradaḥ ।। yuktān nānāvidhair bhāṇḍair āyudhaiś ca sahasraśaḥ ।।
kecic ca kalaśaṃ ghaṇṭāṃ śaṅkhapadmotpalādibhiḥ ।। kecit pāśamahādaṇḍakṛpāṇaśarakārmukaiḥ ।। bījapūrṇākṣamālāś ca pūrṇapātrais tathā paraiḥ ।। asaṃkhyeyān mahātejā dadarśa munisattamaḥ ।।
śirāṃsi dṛṣṭayo hastāṃs tasya devasya dṛṣṭavān ।। devadānavagandharvasayakṣoragarakṣasām ।। jagat samagraṃ devasya dehasthaṃ dṛṣṭavān muniḥ ।। papāta pādayos tasya śirasā sāśrulocanaḥ ।।
tam uvāca tato devaḥ prahasann ṛṣisattamam ।। nānyaṃ varaṃ kāmayāmi narāṇām idam uttamam ।। etan nisargasiddhaṃ te yena tvaṃ dṛṣṭavān mama ।। tapas taptaṃ yato vipra mamāpi ca tatas tava ।।
icchārūpāṇy ahaṃ kuryāṃ śataśo atha sahasraśaḥ ।। mamaiva tāni jānīha matto anyan nāsti kiṃcana ।। sthāvaraṃ jaṅgamaṃ caiva sarvam evāsmi nārada ।। aśabdam arasaṃ sparśagandharūpavivarjitam ।।
yaḥ kariṣyati me stotraṃ stotreṇa tvatkṛtena tu ।। śvetadvīpe gatis tasya mṛtasya ca bhaviṣyati ।। varāhasyāsya kalpasya yāvat kālo avaśiṣyate ।। devakāryāṇi kāryāṇi subahūni yatas tvayā ।।
prādurbhāvāṇi me brahman vyatītāni sahasraśaḥ ।। aham ekārṇave loke śeṣaparyaṅkaśāyikaḥ ।। ahaṃ matsyas tathā kūrmo haṃso aham api nārada ।। mayāśvaśirasā vedā dānavebhyas tathā hṛtāḥ ।।
vārāheṇa mayā daityāḥ pātālatalagā hatāḥ ।। dānavāś ca hatā yuddhe naranārāyaṇātmanā ।। nārasiṃhena rūpeṇa hiraṇyakaśipur hataḥ ।। tribhiḥ kramaiḥ purā brahman devānāṃ hitakāmyayā ।।
pṛthvī vasumatī brahman pṛthunā ca mayā kṛtā ।। dattātreyeṇa vasudhā devā dvijagaṇāḥ punaḥ ।। triḥsaptakṛtvaḥ kartavyā kṣatrabhāraprapīḍitā ।। rāmeṇa rāvaṇavadhaḥ kartavyo janatāsukham ।।
meghanādavadhaḥ kāryo lakṣmaṇena tathā mayā ।। mayā vālmīkinā kāryaṃ kāvyaṃ rāmāyaṇaṃ tathā ।। mayā brāhmaṇaśārdūla tathā dvaipāyanātmanā ।। dvidhā ca vasudevasya laghvī kāryā vasuṃdharā ।।
balabhadreṇa ca mayā hantavyā mauṣṭikādayaḥ ।। pradyumnena nihantavyaḥ śambaraś ca mahābalaḥ ।। sāmbena yuyudhānena mayā bhūtvā tathaiva ca ।। hantavyā mleccharājānas tathā viṣṇuvaśātmanā ।।
ṛṣayaś ca tathā jñeyā mamaivāṃśasamudbhavāḥ ।। tat tad evāvagacches tvaṃ mama tejo'ṃśasaṃbhavam ।। viṣṭabhyāham idaṃ kṛtsnam ekāṃśenāsthito jagat ।। kalpāvasānam āsādya maccharīraṃ pravekṣyasi ।।
bhagavān nāradaś cakre pujāṃ taddeśavāsinām ।। ājagāma tataḥ śīghraṃ naranārāyaṇāśramam ।। tābhyāṃ saṃpūjito vipras tatrovāsa tadāśrame ।। āvābhyāṃ tvaṃ tathā dṛṣṭaḥ śvetadvīpagate acyutaḥ ।।
loke asmin muniśārdūla nāsti dhanyataras tvayā ।। trailokyasāraṃ viśveśaṃ praṇatārtivināśanam ।। tato guhyaṃ nibodhemaṃ tatpūjāvidhim uttamam ।। nābhaktāya ca tad deyaṃ tvayā brāhmaṇasattama ।।
prayāti taddvīpam anuttamaṃ śivaṃ na yatra gatvā vinivartate punaḥ ।। ।। iti śrīviṣṇudharmottare tṛtīya-khaṇḍe mārkaṇḍeya-vajra-saṃvāde viśvarūpākhyānaṃ nāmaikapañcāśaduttara-triśatatamo adhyāyaḥ ।। ।। ādāv eva saraḥsaritprasravaṇasamīpagṛhopavanaparvatamastakānām anyatame hṛdye deśe susamaṃ manoharaṃ hastamātraṃ maṇḍalakam upakalpayet ।। tatra madhye aṣṭapatraṃ padmam ālikhet । tatas tūdāhṛtacaturasrayā caturdvāralekhayā vibhajet ।।
tataḥ padmakarṇikāmadhye śvetaṃ śatapatraṃ padmaṃ dhyāyet ।। tatkarṇikopary arkamaṇḍala[ṃ] । tadupari candramaṇḍala[ṃ] । tadupar[y] agnimaṇḍala[ṃ] । tanmadhye paraṃ puruṣam aśarīram agandham arasam arūpam asparśam aśabdaṃ sarvagaṃ plutāntaṃ oṃkāraṃ vinyaset ।। kamalapūrvadale akāraṃ vāsudevaṃ nyaset । śvetavarṇaṃ dhyāyet ।। dakṣiṇe ākāraṃ saṃkarṣaṇaṃ vinyaset । padmapatrābhaṃ taṃ ca dhyāyet ।।
paścime dale oṃkār[aṃ] pradyumnaṃ vinyaset । pītavarṇaṃ ca dhyāyet ।। uttaradale aḥkāram aniruddhaṃ vinyaset । kṛṣṇavarṇaṃ ca dhyāyet ।। aiśāne dale tad iti brahmāṇaṃ vinyaset । padmapatrābhaṃ dhyāyet ।। {?} । sūryakoṭisamaṃ dhyāyet ।।
vāyavyadale varāhaṃ vinyaset । bhinnāñjanasamaṃ dhyāyet ।। prapūrvadvāre oṃ keṃ ṭeṃ yeṃ etāny akṣarāṇi vainateyaṃ vinyaset । hemavarṇaṃ ca dhyāyet ।। dakṣiṇe dvāre tejoratharatṛ cakraṃ sudarśanaṃ vinyaset । vajranābhaṃ sahasrāraṃ sūryakoṭisamaprabhaṃ dhyāyet ।। paścimadvāre śārṅgaṃ vinyaset । indracāpanibhaṃ dhyāyet ।।
sveṃ ṭheṃ heṃ theṃ uttare dvāre aniruddhaṃ nyasyet । sarvavarṇaṃ dhyāyet ।। veṃ ṇeṃ kṣeṃ kṣeṃ vidikṣu pāñcajanyaṃ śaṅkhaṃ nyaset । śaśāṅkavarṇaṃ dhyāyet ।। dheṃ heṃ bheṃ heṃ śriyaṃ padmaṃ dakṣiṇato nyaset । śuklāṃ dhyāyet ।। geṃ ḍeṃ veṃ śeṃ padmāntarataḥ puṣṭiṃ nyaset । śvetāṃ dhyāyet ।।
heṃ seṃ purato vanamālāṃ nyaset । heṃ seṃ bahuvarṇāṃ dhyāyet ।। cityaiśānyāṃ nandakaṃ nyaset । ākāśavarṇaṃ dhāyet ।। oṃ ity āgneyyāṃ varma nyaset । bahuvarṇaṃ dhyāyet ।। oṃ jheṃ leṃ śrīvatsaṃ nyaset । śukl[a]ṃ dhyāyet ।।
oṃ cheṃ ṭheṃ vāyavye kaustubhaṃ nyaset । ādityaṃ dīptaṃ dhyāyet ।। tato maṇḍale bāhyasthāṃ yathāsvadiśam okāraukārau dikpatī śakrāgnī yamanairṛtavāruṇapavanakuberān aiśānyāṃ nyaset । yathoktarūpaṃ dhyāyet ।। oṃ namo bhagavate vāsudevāyety antena dvādaśākṣareṇa karṇikāmadhye puruṣāyārghyapādyācamanīyānulepanapuṣpadīpadhūpamadhuparkanaivedyaphalabhakṣyāṇi nivedayet ।। oṃ namo nārāyaṇāyety athavāṣṭākṣareṇa mantreṇa । oṃ jitaṃ te puṇḍarīkākṣa namas te viśvabhāvana । manas te astu hṛṣīkeśa mahāpuruṣa pūrvaja ।।
ity anena mantreṇa puruṣasūktena vā । athānyān dalaniviṣṭān devān yathābhihitair mantraiḥ pṛthakpṛthag arcaye[t] ।। sarvān saṃsādhayed arthān kṛtakṛtyo hi jāyate ।। kṛtvā vyādhiṃ vyā[dh]itaṃ bhakṣayati na karoti na tad āpnoti idaṃ tv anyat । dhanyaṃ yaśasyaṃ puṇyaṃ ca pavitraṃ pāpanāśanaṃ ।। ārogyaṃ dhanadhānyavardhanaṃ śatrughnaṃ vaśīkaraṇaṃ yaḥ puruṣo anena vidhinā satataṃ devam abhyarcayati saṃpattiṃ janayati athavā tasya na rocate tadā śvetadvīpam avpyāpya arkamaṇḍalaṃ bhittvā niruṇaddhi pradyumnasaṃkarṣaṇān prāpnoti sudevatvam avāpya niṣkalatvam āpnoti ।।
।। iti śrīviṣṇudharmottare tṛtīya-khaṇḍe mārkaṇḍeya-vajra-saṃvāde nārāyaṇa-pūjana-prakāra-varṇano nāma dvipañcāśaduttara-triśatatamo adhyāyaḥ ।। ।। anenaiva vidhānena satataṃ madhusūdanam ।। tataḥ puṃsavano bhagavān nāradasya mahātmanaḥ ।। gaccha nārada bhadra tvaṃ lokāṃś cara yathepsitān ।।
anugraham idaṃ prāpya deveśāt puruṣottamāt ।। viśvarūpam idaṃ dṛṣṭaṃ nāradena mahātmanā ।। tathā cāmṛtakādehe tenaiva ca mahātmanā ।। paścime sāgare dṛṣṭaṃ daśagrīveṇa rakṣasā ।।
dhārtarāṣṭrasabhāmadhye ṛṣibhiś ca parīkṣitaḥ ।। bandhunāśabhayodvigno yatra tena prabodhitaḥ ।। mārgāgatena tad dṛṣṭam uttaṅkena mahātmanā ।। tasya karṃāṇi yo nityaṃ puruṣaḥ parikīrtayet ।।
sarvapāpavinirmuktaḥ sa yāti paramāṃ gatim ।। bhaktikramakraiyanṛpaprasādāt tasmād dhi kāmān puruṣā labhante ।। ।। iti śrīviṣṇudharmottare tṛtīya-khaṇḍe mārkaṇḍeyavajrasaṃvāde nārada-prasādo nāma tripañcāśaduttaratriśatatamo adhyāyaḥ ।। ।।