viṣṇuḥ sisṛkṣur bhūtāni jñātvā bhūmiṃ jalānugām ।। vārāham āsthito rūpam ujjahāra vasuṃdharām ।। agnijihvo darbharomā brahmaśīrṣo mahātapāḥ ।। ājyanāsaḥ sruvatuṇḍaḥ sāmaghoṣasvano mahān ।।
prāyaścittamahāghoṇaḥ paśujānur mahākṛtiḥ ।। vedyantarātmā mantrasphigvikṛtaḥ somaśoṇitaḥ ।। prāgvaṃṣakāyo dyutimān nānādīkṣābhir anvitaḥ ।। upākarmoṣṭharuciraḥ pravargyāvartabhūṣaṇaḥ ।।
chāyāpatnīsahāyo vai maṇiśṛṅga ivoditaḥ ।। ekārṇavajalabhraṣṭām ekārṇavagataḥ prabhuḥ ।। ādidevo mahāyogī cakāra jagatīṃ punaḥ ।। uddhṛtā pṛthivī devī rasātalagatā purā ।।
yathāsthānaṃ vibhajyāpas tadgatā madhusūdanaḥ ।। palvaleṣu ca pālvalyaḥ saraḥsu ca sarobhavāḥ ।। dvīpānām udadhīnāṃ ca sthānāni vividhāni ca ।। ṛṣīṃś ca sapta dharmajñān vedān sānṅān surāsurān ।।
meghendracāpaśampādyān yajñāṃś ca vividhāṃs tathā ।। jagaj jagāma lokānām avijñātāṃ tadā gatim ।। vasudhā cintayām āsa kā dhṛtir me bhaviṣyati ।। madīyāṃ vahate cintāṃ nityam eva mahāmuniḥ ।।
jagāma kaśyapaṃ draṣṭuṃ dṛṣṭavāṃs tāṃ ca kaśyapaḥ ।। alisaṃghālakāṃ śubhrāṃ bandhujīvādharāṃ śubhām ।। kambukaṇṭhīṃ saṃhatorūṃ pīnorujaghanasthalām ।। śakrebhakumbhasaṃkāśau śātakumbhasamadyutī ।।
rukmastambhanibhāv ūrū gūḍhe śliṣṭe ca jānunī ।। jaghanaṃ ca ghanaṃ madhyaṃ yathā kesariṇaḥ śiśoḥ ।। kurvāṇāṃ vīkṣitair nityaṃ nīlotpalayutā diśaḥ ।। susūkṣmaśuklavasanāṃ ratnottamavibhūṣitāṃ ।।
rūpayauvanasaṃpannāṃ vinītavad upasthitām ।। uvāca tāṃ varārohe vijñātaṃ hṛdgataṃ mayā ।। sa te vakṣyaty aśeṣeṇa bhāvinī te yathā dhṛtiḥ ।। dhyānayogena cārvaṅgi tvadarthaṃ tatprasādataḥ ।।
prayayau keśavaṃ draṣṭuṃ kṣīrodam atha sāgaram ।। pavanakṣobhasaṃjātavīcīśatasamākulam ।। vīcīhastaiḥ pracalitair āhvayānam iva kṣitim ।। antarasthena hariṇā vigatāśeṣakalmaṣam ।।
pāṇḍuraṃ khagamāgamyam adhobhuvanavartinam ।। phalāvalīsamudbhūtavanasaṃgham ivācitam ।। taṃ dṛṣṭvā tatra madhyasthaṃ daḍṛśe keśavālayam ।। śeṣaparyaṅkagaṃ tasmin dadarśa madhusūdanam ।।
śaśāṅkaśatasaṃkāśaṃ sūryāyutasamaprabham ।। mukuṭenārkavarṇena kuṇḍalābhyāṃ virājitam ।। śarīradhāribhiḥ śastraiḥ sevyamānaṃ samantataḥ ।। jānubhyām avaniṃ gatvā vijñāpayati cāpy atha ।।
svasthāne sthāpitā viṣṇo lokānāṃ hitakāmyayā ।। evam uktas tayā devyā devo vacanam abravīt ।। tvāṃ dhare dhārayiṣyanti teṣāṃ tvadbhāra āhitaḥ ।। varṇānām āśramāṇāṃ ca dharmān vada sanātana ।।
namas te devadeveśa devāribalasūdana ।। padmanābha hṛṣīkeśa mahābalaparākrama ।। varāha bhīma govinda purāṇa puruṣottama ।। kṣetrakṣetrajñadeveśa salilārṇavaśāyaka ।।
jagato asya samagrasya sṛṣṭisaṃhārakāraka ।। viṣvaksenāmṛta vyoma madhukaiṭabhasūdana ।। vareṇyānagha jīmūta jagannirmāṇakāraka ।। saptaśīrṣādhvaraguro purāṇapuruṣottama ।।
tvaṃ gatiḥ sarvadevānāṃ tvaṃ gatir brahmavādinām ।। prapannāsmi jagannātha dhruvaṃ vācaspatiṃ prabhum ।। mahāyogabalopetaṃ pṛśnigarbhaṃ dhṛtārciṣam ।। surāsuraguruṃ devaṃ vibhuṃ bhūtamaheśvaram ।।
brūhi me bhagavan dharmāṃś cāturvarṇyasya śāśvatān ।। evam uktas tu deveśaḥ kṣoṇyā kṣoṇīm abhāṣata ।। āśramācārasaṃyuktān sarahasyān sasaṃgrahān ।। niṣaṇṇā bhava vāmoru kāñcane asmin varāsane ।।
śuśruve vaiṣṇavān dharmān sukhāsīnā dharā tadā ।। om । brāhmaṇaḥ kṣatriyo vaiśyaḥ śūdraś ceti varṇāś catvāraḥ ।। teṣām ādyā dvijātayas trayaḥ ।। teṣāṃ niṣekādyaḥ śmaśānānto mantravat kriyāsamūhaḥ ।।
teṣāṃ ca dharmāḥ ।। brāhmaṇasyādhyāpanam ।। kṣatriyasya śastranityatā ।। vaiśyasya paśupālanam ।।
śūdrasya dvijātiśuśrūṣā ।। dvijānāṃ yajanādhyayane ।। athaiteṣāṃ vṛttayaḥ ।। brāhmaṇasya yājanapratigrahau ।।
kṣatriyasya kṣititrāṇam ।। kṛṣigorakṣavāṇijyakusīdayonipoṣaṇāni vaiśyasya ।। śūdrasya sarvaśilpāni ।। āpady anantarā vṛttiḥ ।।
ahiṃsā guruśuśrūṣā tīrthānusaraṇaṃ dayā ।। anabhyasūyā ca tathā dharmaḥ sāmānya ucyate ।। atha rājadharmāḥ ।। prajāparipālanam ।।
varṇāśramāṇāṃ sve sve dharme vyavasthāpanam ।। rājā ca jāṅgalaṃ paśavyaṃ sasyopetaṃ deśam āśrayet ।। vaiśyaśūdraprāyaṃ ca ।। tatra dhanvanṛmahīvārivṛkṣagiridurgāṇām anyatamaṃ durgam āśrayet ।।
tatrasthaś ca svasvagrāmādhipān kuryāt ।। daśādhyakṣān ।। śatādhyakṣān ।। deśādhyakṣāṃś ca ।।
grāmadoṣāṇāṃ grāmādhyakṣaḥ parihāraṃ kuryāt ।। aśakto daśagrāmādhyakṣāya nivedayet ।। so apy aśaktaḥ śatādhyakṣāya ।। so apy aśakto deśādhyakṣāya ।।
deśādhyakṣo api sarvātmanā doṣam ucchindyāt ।। ākaraśulkataranāgavaneśv āptān niyuñjīta ।। dharmiṣṭhān dharmakāryeṣu ।। nipuṇān arthakāryeṣu ।।
śūrān saṃgrāmakarmasu ।। ugrān ugreṣu ।। ṣaṇḍhān strīṣu ।। prajābhyo balyarthaṃ saṃvatsareṇa dhānyataḥ ṣaṣṭham aṃśam ādadyāt ।।
sarvasasyebhyaś ca ।। dvikaṃ śataṃ paśuhiraṇyebhyo vastrebhyaś ca ।। māṃsamadhughṛtauṣadhigandhapuṣpamūlaphalarasadārupatrājinamṛdbhāṇḍāśmabhāṇḍavaidalebhyaḥ ṣāṣṭhabhāgaṃ rājā ।। brāhmaṇebhyaḥ karādānaṃ na kuryāt ।।
te hi rājño dharmakarāḥ ।। rājā ca prajābhyaḥ sukṛtaduṣkṛtebhyaḥ ṣaṣṭhāṃśabhāk ।। svadeśapaṇyāc ca śulkāṃśaṃ daśamam ādadyāt ।। paradeśapaṇyāc ca viṃśatitamam ।।
śulkasthānād apākrāman sarvāpahāram āpnuyāt ।। śilpinaḥ karmajīvinaś ca māsenaikaṃ rājñaḥ karma kuryuḥ ।। svāmyamātyadurgakośadaṇḍarāṣṭramitrāṇi prakṛtayaḥ ।। taddūṣakāṃś ca hanyāt ।।
svarāṣṭrapararāṣṭrayoś ca cāracakṣuḥ syāt ।। sādhūnāṃ pūjanaṃ kuryāt ।। duṣṭāṃś ca hanyāt ।। śatrumitrodāsīnamadhyameṣu sāmabhedadānadaṇḍān yathārhaṃ yathākālaṃ prayuñjīta ।।
saṃdhivigrahayānāsanasaṃśrayadvaidhībhāvāṃś ca yathākālam āśrayet ।। caitre mārgaśīrṣe vā yātrāṃ yāyāt ।। parasya vyasane vā ।। paradeśāvāptau taddeśadharmān nocchindyāt ।।
pareṇābhiyuktaś ca sarvātmanā svarāṣṭraṃ gopāyet ।। nāsti rājñāṃ samare tanutyāgasadṛśo dharmaḥ ।। gobrāhmaṇanṛpamitradhanadārajīvitarakṣaṇāt ye hatās te svargalokabhājaḥ ।। varṇasaṃkararakṣaṇārthaṃ ca ।।
rājā parapurāvāptau tatra tatkulīnam abhiṣiñcet ।। na rājakulam ucchindyāt ।। anyatrākulīnarājakulāt ।। mṛgayākṣastrīpānābhiratiṃ pariharet ।।
vākpāruṣyadaṇḍapāruṣye ca ।। nārthadūṣaṇaṃ kuryāt ।। ādyadvārāṇi nocchindyāt ।। nāpātravarṣī syāt ।।
ākarebhyaḥ sarvam ādadyāt ।। nidhiṃ labdhvā tadardhaṃ brāhmaṇebhyo dadyāt ।। dvitīym ardhaṃ kośe praveśayet ।। nidhiṃ brāhmaṇo labdhvā sarvam ādadyāt ।।
kṣatriyaś caturtham aṃśaṃ rājñe dadyāt, caturtham aṃśaṃ brāhmaṇebhyaḥ, ardham ādadyāt ।। vaiṣyas tu caturtham aṃśaṃ rājñe dadyāt, brāhmaṇebhyo ardhaṃ, caturtham aṃśam ādadyāt ।। śūdraś cāvāptaṃ dvādaśadhā vibhajya pañcāṃśān rājñe dadyāt, pañcāṃśān brāhmaṇebhyaḥ, aṃśadvayam ādadyāt ।। aniveditavijñātasya sarvam apaharet ।।
svanihitād rājñe brāhmaṇavarjaṃ dvādaśam aṃśaṃ dadyuḥ ।। paranihitaṃ svanihitam iti bruvaṃs tatsamaṃ daṇḍam āvahet ।। bālānāthastrīdhanāni rājā paripālayet ।। caurahṛtaṃ dhanam avāpya sarvam eva sarvavarṇebhyo dadyāt ।।
anavāpya ca svakośād eva dadyāt ।। śāntisvastyayanopāyair daivopaghātān praśamayet ।। paracakropaghātāṃś ca śastranityatayā ।। vedetihāsadharmaśāstrārthakuśalaṃ kulīnam avyaṅgaṃ tapasvinaṃ purohitaṃ ca varayet ।।
śucīn alubdhān avahitān śaktisaṃpannān sarvārtheṣu ca sahāyān ।। svayam eva vyavahārān paśyed vidvadbhir brāhmaṇaiḥ sārdham ।। vyavahāradarśane brāhmaṇaṃ vā niyuñjyāt ।। janmakarmavratopetāś ca rājñā sabhāsadaḥ kāryāḥ, ripau mitre ca ye samāḥ, kāmakrodhabhayalobhādibhiḥ kāryārthabhir anāhāryāḥ ।।
rājā ca sarvakāryeṣu sāṃvatsarādhīnaḥ syāt ।। devabrāhmaṇān satatam eva pūjayet ।। vṛddhasevī bhavet ।। yajñayājī ca ।।
na cāsya viṣaye brāhmaṇaḥ kṣudhārto avasīdet ।। na cānyo api satkarmanirataḥ ।। brāhmaṇebhyaś ca bhuvaṃ pratipādayet ।। yeṣāṃ ca pratipādayet teṣāṃ svavaṃśyān bhuvaḥ parimāṇaṃ dānacchedopavarṇanaṃ ca paṭe tāmrapaṭṭe vā likhitaṃ svamudrāṅkitaṃ cāgāminṛpativijñāpanārthaṃ dadyāt ।।
paradattāṃ ca bhuvaṃ nāpaharet ।। brāhmaṇebhyaḥ sarvadāyān prayacchet ।। sarvatas tv ātmānaṃ gopāyet ।। sudarśanaś ca syāt ।।
viṣaghnāgadamantradhārī ca ।। nāparīkṣitam upayuñjyāt ।। smitapūrvābhibhāṣī syāt ।। vadhyeṣv api na bhruṃkuṭīm ācaret ।।
aparādhānurūpaṃ ca daṇḍaṃ daṇḍyeṣu dāpayet ।। samyagdaṇḍapraṇayanaṃ kuryāt ।। dvitīyam aparādhaṃ na sa kasyacit kṣameta ।। svadharmam apālayan nādaṇḍyo nāmāsti rājñām ।।
prajās tatra vivardhante netā cet sādhu paśyati ।। suhṛtsv ajihmaḥ snigdheṣu brāhmaṇeṣu kṣamānvitaḥ ।। vistīryate yaśo loke tailabindur ivāmbhasi ।। sa kīrtiyukto loke asmin pretya svarge mahīyate ।।
jālasthārkamarīcigataṃ rajaḥ trasareṇusaṃjñakam ।। tadaṣṭakaṃ likṣā ।। tattrayaṃ rājasarṣapaḥ ।। tattrayaṃ gaurasarṣapaḥ ।।
tatṣaṭkaṃ yavaḥ ।। tattrayaṃ kṛṣṇalam ।। tatpañcakaṃ māṣaḥ ।। taddvādaśakam akṣārdham ।।
akṣārdham eva sacaturmāṣakaṃ suvarṇaḥ ।। catuḥsuvarṇako niṣkaḥ ।। dve kṛṣṇale samadhṛte rūpyamāṣakaḥ ।। tatṣoḍaśakaṃ dharaṇam ।।
tāmrakārṣikaḥ kārṣāpaṇaḥ ।। madhyamaḥ pañca vijñeyaḥ sahasraṃ tv eṣa cottamaḥ ।। atha mahāpātakino brāhmaṇavarjaṃ sarve vadhyāḥ ।। na śārīro brāhmaṇasya daṇḍaḥ ।।
svadeśāt brāhmaṇaṃ kṛtāṅkaṃ vivāsayet ।। tasya ca brahmahatyāyām aśiraskaṃ puruṣaṃ lalāṭe kuryāt ।। surādhvajaṃ surāpāne ।। śvapadaṃ steye ।।
bhagaṃ gurutalpagamane ।। anyatrāpi vadhyakarmaṇi tiṣṭhantaṃ samagradhanam akṣataṃ vivāsayet ।। kūṭaśāsanakartṝṃś ca rājā hanyāt ।। kūṭalekhyakārāṃś ca ।।
garadāgnidaprasahyataskarān strībālapuruṣaghātinaś ca ।। ye ca dhānyaṃ daśabhyaḥ kumbhebhyo adhikam apahareyuḥ ।। dharimameyānāṃ śatād abhyadhikam ।। ye cākulīnā rājyam abhikāmayeyuḥ ।।
setubhedakāṃś ca ।। prasahya taskarāṇāṃ cāvakāśabhaktapradāṃś ca ।। anyatra rājāśakteḥ ।। striyam aśaktabhartṛkāṃ tadatikramaṇīṃ ca ।।
hīnavarṇo adhikavarṇasya yenāṅgenāparādhaṃ kuryāt tad evāsya śātayet ।। ekāsanopaveśī kaṭyāṃ kṛtāṅko nirvāsyaḥ ।। niṣṭhīvyauṣṭhadvayavihīnaḥ kāryaḥ ।। avaśardhayitā ca gudahīnaḥ ।।
ākrośayitā ca vijihvaḥ ।। darpeṇa dharmopadeśakāriṇāṃ rājā taptam āsecayet tailam āsye ।। droheṇa ca nāmajātigrahaṇe daśāṅgulo asya śaṅkur nikheyaḥ ।। śrutadeśajātikarmaṇām anyathāvādī kārśāpaṇaśatadvayaṃ daṇḍyaḥ ।।
kāṇakhañjādīnāṃ tathyavādy api kārśāpaṇadvayam ।। gurūn ākṣipan kārśāpaṇaśatadvayam ।। parasya patanīyākṣepe kṛte tūttamasāhasam ।। upapātakayukte madhyamam ।।
traividyavṛddhānāṃ kṣepe jātipūgānāṃ ca ।। grāmadeśayoś ca prathamasāhasam ।। nyaṅgatāyukte kṣepe kārśāpaṇaśatam ।। mātṛyukte tūttamam ।।
samavarṇākrośane dvādaśa paṇān daṇḍyaḥ ।। hīnavarṇākṛośane ṣaṭ ।। yathākālam uttamavarṇākṣepe tatpramāṇo daṇḍaḥ ।। trayo vā kārṣāpaṇāḥ ।।
śuktavākyābhidhāne tv evam eva ।। pārajāyī savarṇāgamane tūttamasāhasaṃ daṇḍyaḥ ।। hīnavarṇāgamane madhyamam ।। gogamane ca ।।
antyāgamane vadhyaḥ ।। paśugamane kārṣāpaṇaśataṃ daṇḍyaḥ ।। doṣam anākhyāya kanyāṃ prayacchaṃś ca ।। tāṃ ca bibhṛyāt ।।
aduṣṭāṃ duṣṭām iti bruvann uttamasāhasam ।। gajāśvoṣṭragoghātī tv ekakarapādaḥ kāryaḥ ।। vimāṃsavikrayī ca ।। grāmyapaśughātī kārṣāpaṇaśataṃ daṇḍyaḥ ।।
paśusvāmine tanmūlyaṃ dadyāt ।। āraṇyapaśughātī pañcāśataṃ kārṣāpaṇān ।। pakṣighātī matsyaghātī ca daśa kārṣāpaṇān ।। kīṭopaghātī ca kārṣāpaṇam ।।
phalopagamadrumacchedī tūttamasāhasam ।। puṣpopagamadrumacchedī madhyamam ।। vallīgulmalatācchedī kārṣāpaṇaśatam ।। tṛṇacchedy ekam ।।
sarve ca tatsvāmināṃ tadutpattim ।। hastenodgūrayitā daśakārṣāpaṇam ।। pādena viṃśatim ।। kāṣṭhena prathamasāhasam ।।
pāṣāṇena madhyamam ।। śastreṇottamam ।। pādakeśāṃśukakaraluñcane daśa paṇān ।। śoṇitena vinā duḥkham utpādayitā dvātriṃśat paṇān ।।
saha śoṇitena catuḥṣaṣṭim ।। karapādadantabhaṅge karṇanāsāvikartane madhyamam ।। ceṣṭābhojanavāgrodhe prahāradāne ca ।। netrakaṃdharābāhusakthyaṃsabhaṅge cottamam ।।
ubhayanetrabhedinaṃ rājā yāvaj jīvaṃ bandhanān na muñcet ।। tādṛśam eva vā kuryāt ।। ekaṃ bahūnāṃ nighnatāṃ pratyekam uktād daṇḍād dviguṇaḥ ।। utkrośantam anabhidhāvatāṃ tatsamīpavartināṃ saṃsaratāṃ ca ।।
sarve ca puruṣapīḍākarās tadutthānavyayaṃ dadyuḥ ।। grāmyapaśupīḍākarāś ca ।। go'śvoṣṭragajāpahāry ekakarapādaḥ kāryaḥ ।। ajāvyapahāry ekakaraś ca ।।
dhānyāpahāry ekādaśaguṇaṃ daṇḍyaḥ ।। sasyāpahārī ca ।। suvarṇarajatavastrāṇāṃ pañcāśatas tv abhyadhikam apaharan vikaraḥ ।। tadūnam ekādaśaguṇaṃ daṇḍyaḥ ।।
sūtrakārpāsagomayaguḍadadhikṣīratakratṛṇalavaṇamṛdbhasmapakṣimatsyaghṛtatailamāṃsamadhuvaidalaveṇumṛnmayalohabhāṇḍānām apahartā mūlyāt triguṇaṃ daṇḍyaḥ ।। pakvānnānāṃ ca ।। puṣpaharitagulmavallīlatāparṇānām apaharaṇe pañcakṛṣṇalam ।। śākamūlaphalānāṃ ca ।।
ratnāpahāry uttamasāhasam ।। anuktadravyāṇām apahartā mūlyasamam ।। stenāḥ sarvam apahṛtaṃ dhanikasya dāpyāḥ ।। tatas teṣām abhihitadaṇḍaprayogaḥ ।।
yeṣāṃ deyaḥ panthās teṣām apathadāyī kārṣāpaṇapañcaviṃśatiṃ daṇḍyaḥ ।। āsanārhasyāsanam adadac ca ।। pūjārham apūjayaṃś ca ।। prātiveśyabrāhmaṇanimantraṇātikramaṇe ca ।।
nimantrayitvā bhojanādāyinaś ca ।। nimantritas tathety uktvā cābhuñjānaḥ suvarṇamāṣakam ।। niketayituś ca dviguṇam annam ।। abhakṣyeṇa brāhmaṇasya dūṣayitā ṣoḍaśa suvarṇān ।।
jātyapahāriṇā śatam ।। surayā vadhyaḥ ।। kṣatriyaṃ dūṣayitus tadardham ।। vaiśyaṃ dūṣayitus tadardham api ।।
śūdraṃ dūṣayituḥ prathamasāhasam ।। aspṛśyaḥ kāmakāreṇa spṛśan spṛśyaṃ traivarṇikaṃ vadhyaḥ ।। rajasvalāṃ śiphābhis tāḍayet ।। pathyudyānodakasamīpe apy aśucikārī paṇaśatam ।।
tac cāpāsyāt ।। gṛhabhūkuḍyādyupabhettā madhyamasāhasam ।। tac ca yojayet ।। gṛhe pīḍākaraṃ dravyaṃ prakṣipan paṇaśatam ।।
sādhāraṇāpalāpī ca ।। preṣitasyāpradātā ca ।। pitṛputrācāryayājyartvijām anyonyāpatitatyāgī ca ।। na ca tān jahyāt ।।
śūdrapravrajitānāṃ daive pitrye bhojakāś ca ।। ayogyakarmakārī ca ।। samudragṛhabhedakaś ca ।। aniyuktaḥ śapathakārī ।।
paśūnāṃ puṃstvopaghātakārī ।। pitāputravirodhe sākṣiṇāṃ daśapaṇo daṇḍaḥ ।। yas tayoś cāntare syāt tasyottamasāhasaḥ ।। tulāmānakūṭakartuś ca ।।
tadakūṭe kūṭavādinaś ca ।। dravyāṇāṃ pratirūpavikrayikasya ca ।। saṃbhūya vaṇijāṃ paṇyam anargheṇāvarundhatām ।। pratyekaṃ vikrīṇatāṃ ca ।।
gṛhītamūlyaṃ yaḥ paṇyaṃ kretur naiva dadyāt, tasyāsau sodayaṃ dāpyaḥ ।। rājñā ca paṇaśataṃ daṇḍyaḥ ।। krītam akrīṇato yā hāniḥ sā kretur eva syāt ।। rājaniṣiddhaṃ vikrīṇatas tadapahāraḥ ।।
tarikaḥ sthalajaṃ śulkaṃ gṛhṇan daśapaṇān daṇḍyaḥ ।। brahmacārivānaprasthabhikṣugurviṇītīrthānusāriṇāṃ nāvikaḥ śaulkikaḥ śulkam ādadānaś ca ।। tac ca teṣāṃ dadyāt ।। dyūte kūṭākṣadevināṃ karacchedaḥ ।।
upadhidevināṃ saṃdaṃśacchedaḥ ।। granthibhedakānāṃ ca ।। utkṣepakānāṃ ca karacchedaḥ ।। divā paśūnāṃ vṛkādyupaghāte pāle tv anāyati pāladoṣaḥ ।।
vinaṣṭapaśumūlyaṃ ca svāmine dadyāt ।। ananujñātāṃ duhan pañcaviṃśatiṃ kārṣāpaṇān ।। mahiṣī cet sasyanāśaṃ kuryāt, tatpālas tv aṣṭau māṣān daṇḍyaḥ ।। apālāyāḥ svāmī ।।
aśvas tūṣṭro gardabho vā ।। gauś cet tadardham ।। tadardham ajāvikam ।। bhakṣayitvopaviṣṭeṣu dviguṇam ।।
sarvatra svāmine vinaṣṭasasyamūlyaṃ ca ।। pathi grāme vivītānte na doṣaḥ ।। anāvṛte ca ।। alpakālam ।।
utsṛṣṭavṛṣabhasūtikānāṃ ca ।। yas tūttamavarṇān dāsye niyojayet tasyottamasāhaso daṇḍaḥ ।। tyaktapravrajyo rājño dāsyaṃ kuryāt ।। bhṛtakaś cāpūrṇe kāle bhṛtiṃ tyajan sakalam eva mūlyaṃ dadyāt ।।
jājñe ca paṇaśataṃ dadyāt ।। taddoṣeṇa yad vinaśyet tat svāmine ।। anyatra daivopaghātāt ।। svāmī cet bhṛtakam apūrṇe kāle jahyāt, tasya sarvam eva mūlyaṃ dadyāt ।।
paṇaśataṃ ca rājani ।। anyatra bhṛtakadośāt ।। yaḥ kanyāṃ pūrvadattām anyasmai dadyāt, sa cauravac chāsyaḥ ।। varadoṣaṃ vinā ।।
nirdoṣāṃ parityajan ।। patnīṃ ca ।। ajānānaḥ prakāśaṃ yaḥ paradravyaṃ krīṇīyāt, tatra tasya na doṣaḥ ।। svāmī dravyam āpnuyāt ।।
yady aprakāśaṃ hīnamūlyaṃ ca krīṇīyāt, tadā kretā vikretā ca cauravac chāsyau ।। gaṇadravyāpahartā vivāsyaḥ ।। tatsaṃvidaṃ yaś ca laṅghayet ।। nikṣepāpahāryarthavṛddhisahitaṃ dhanaṃ dhanikasya dāpyaḥ ।।
rājñā cauravac chāsyaḥ ।। yaś cānikṣiptaṃ nikṣiptam iti brūyāt ।। sīmābhettāram uttamasāhasaṃ daṇḍayitvā punaḥ sīmāṃ kārayet ।। jātibhraṃśakarasyābhakṣyasya bhakṣayitā vivāsyaḥ ।।
abhakṣyasyāvikreyasya vikrayī devapratimābhedakaś cottamasāhasaṃ daṇḍanīyaḥ ।। bhiṣaṅ mithyācarann uttameṣu puruṣeṣu ।। madhyameṣu madhyamam ।। tiryakṣu prathamam ।।
pratiśrutasyāpradāyī tad dāpayitvā prathamasāhasaṃ daṇḍyaḥ ।। kūṭasākṣiṇāṃ sarvasvāpahāraḥ kāryaḥ ।। utkocopajīvināṃ sabhyānāṃ ca ।। gocarmamātrādhikāṃ bhuvam anyasyādhīkṛtāṃ tasmād anirmocyānyasya yaḥ prayacchet sa vadhyaḥ ।।
ūnāṃ cet ṣoḍaśa suvarṇān daṇḍyaḥ ।। gocarmamātrā sā kṣoṇī stokā vā yadi vā bahu ।। yasya bhuktiḥ phalaṃ tasya balāt kāraṃ vinā kṛtā ।। āhartā labhate tatra nāpahāryaṃ tu tat kvacit ।।
tasmin prete na vācyo asau bhuktyā prāptaṃ hi tasya tat ।। lekhyābhāve api tāṃ tatra caturthaḥ samavāpnuyāt ।। hastyaśvānāṃ tathānyeṣāṃ vadhe hantā na doṣabhāk ।। ātatāyinam āyāntaṃ hanyād evāvicārayan ।।
prakāśaṃ vāprakāśaṃ vā manyus tan manyum ṛcchati ।। ātharvaṇena hantāraṃ piśunaṃ caiva rājasu ।। yaśovittaharān anyān āhur dharmārthahārakān ।। sarveṣām aparādhānāṃ vistarād ativistaraḥ ।।
daṇḍaṃ prakalpayed rājā saṃmantrya brāhmaṇaiḥ saha ।। niyuktaś cāpy adaṇḍyānāṃ daṇḍakārī narādhamaḥ ।। na sāhasikadaṇḍaghnau sa rājā śakralokabhāk ।। athottamarṇo adhamarṇād yathādattam arthaṃ gṛhṇīyāt ।।
dvikaṃ trikaṃ catuṣkaṃ pañcakaṃ ca śataṃ varṇānukrameṇa pratimāsam ।। sarve varṇā vā svapratipannāṃ vṛddhiṃ dadyuḥ ।। akṛtām api vatsarātikrameṇa yathāvihitam ।। ādhyupabhoge vṛddhyabhāvaḥ ।।
daivarājopaghātād ṛte vinaṣṭam ādhim uttamarṇo dadyāt ।। antavṛddhau praviṣṭāyām api ।। na sthāvaram ādhim ṛte vacanāt ।। gṛhītadhanapraveśārtham eva yat sthāvaraṃ dattaṃ tat gṛhītadhanapraveśe dadyāt ।।
dīyamānaṃ prayuktam artham uttamarṇasyāgṛhṇatas tataḥ paraṃ na vardhate ।। hiraṇyasya parā vṛddhir dviguṇā ।। dhānyasya triguṇā ।। vastrasya caturguṇā ।।
rasasyāṣṭaguṇā ।। saṃtatiḥ strīpaśūnām ।। kiṇvakārpāsasūtracarmāyudheṣṭakāṅgarāṇām akṣayā ।। anuktānāṃ dviguṇā ।।
prayuktam arthaṃ yathā kathaṃcit sādhayan na rājño vācyaḥ syāt ।। sādhyamānaś ced rājānam abhigacchet tatsamaṃ daṇḍyaḥ ।। uttamarṇaś ced rājānam iyāt, tadvibhāvito adhamarṇo rājñe dhanadaśabhāgasaṃmitaṃ daṇḍaṃ dadyāt ।। prāptārthaś cottamarṇo viṃśatitamam aṃśam ।।
sarvāpalāpy ekadeśavibhāvito api sarvaṃ dadyāt ।। tasya ca bhāvanās tisro bhavanti likhitaṃ sākṣiṇaḥ samayakriyā ca ।। sasākṣikam āptaṃ sasākṣikam eva dadyāt ।। likhtārthe praviṣṭe likhitaṃ pāṭayet ।।
asamagradāne lekhyāsaṃnidhāne cottamarṇaḥ svalikhitaṃ dadyāt ।। dhanagrāhiṇi prete prevrajite dvidaśāḥ samāḥ pravasite vā tatputrapautrair dhanaṃ deyam ।। nātaḥ param anicchubhiḥ ।। saputrasya vāpy aputrasya vā rikthagrāhī ṛṇaṃ dadyāt ।।
nirdhanasya strīgrāhī ।। na strī patiputrakṛtam ।। na strīkṛtaṃ patiputrau ।। na pitā putrakṛtam ।।
avibhaktaiḥ kṛtam ṛṇaṃ yas tiṣṭhet sa dadyāt ।। paitṛkam ṛṇam avibhaktānāṃ bhrātṝṇāṃ ca ।। vibhaktāś ca dāyānurūpam aṃśam ।। gopaśauṇḍikaśailūṣarajakavyādhastrīṇāṃ patir dadyāt ।।
vākpratipannaṃ nādeyaṃ kasyacit ।। kuṭumbārthe kṛtaṃ ca ।। na dadyāl lobhataḥ paścāt tathā vṛddhim avāpnuyāt ।। ādyau tu vitathe dāpyāv itarasya sutā api ।।
arthe aviśeṣite tv eṣu dhanikacchandataḥ kriyā ।। ṛṇikas taṃ pratibhuve dviguṇaṃ dātum arhati ।। atha lekhyaṃ trividham ।। rājasākṣikaṃ sasākṣikam asākṣikaṃ ca ।।
rājādhikaraṇe tanniyuktakāyasthakṛtaṃ tadadhyakṣakaracihnitaṃ rājasākṣikam ।। yatra kvacana yena kenacil likhitaṃ sākṣibhiḥ svahastacihnitaṃ sasākṣikam ।। svahastalikhitam asākṣikam ।। tat balāt kāritam apramāṇam ।।
upadhikṛtāni sarvāṇy eva ।। dūṣitakarmaduṣṭasākṣyaṅkitaṃ sasākṣikam api ।। tādṛgvidhena lekhakena likhitaṃ ca ।। strībālāsvatantramattonmattabhītatāḍitakṛtaṃ ca ।।
deśācārāviruddhaṃ vyaktādhikṛtalakṣaṇam aluptaprakramākṣaraṃ pramāṇam ।। saṃdigdhaṃ sādhayel lekhyaṃ tadyuktipratirūpitaiḥ ।। mriyate tatra tallekhyaṃ tatsvahastaiḥ prasādhayet ।। athāsākṣiṇaḥ ।।
na rājaśrotriyapravrajitakitavataskaraparādhīnastrībālasāhasikātivṛddhamattonmatābhiśastapatitakṣuttṛṣṇārtavyasanirāgāndhāḥ ।। ripumitrārthasaṃbandhivikarmadṛṣṭadoṣasahāyāś ca ।। anirdiṣṭas tu sākṣitve yaś copetya brūyāt ।। ekaś cāsākṣī ।।
steyasāhasavāgdaṇḍapāruṣyasaṃgrahaṇeṣu sākṣiṇo na parīkṣyāḥ ।। atha sākṣiṇaḥ ।। kulajā vṛttavittasaṃpannā yajvānas tapasvinaḥ putriṇo dharmajñā adhīyānāḥ satyavantas traividyavṛddhāś ca ।। abhihitaguṇasaṃpanna ubhayānumata eko api ।।
dvayor vivadamānayor yasya pūrvavādas tasya sākṣiṇaḥ praṣṭavyāḥ ।। ādharyaṃ kāryavaśād yatra pūrvapakṣasya bhavet tatra prativādino api ।। uddiṣṭasākṣiṇi mṛte deśāntaragate ca tadabhihitaśrotāraḥ pramāṇam ।। samakṣadarśanāt sākṣī śravaṇād vā ।।
sākṣiṇaś ca satyena pūyante ।। varṇināṃ yatra vadhas tatrānṛtena ।। tatpāvanāya kūśmāṇḍībhir dvijo agniṃ ghṛtena juhuyāt ।। śūdra ekāhikam godaśakasya grāsaṃ dadyāt ।।
svabhāvavikṛtau mukhavarṇavināśe asaṃbaddhapralāpe ca kūṭasākṣiṇaṃ vidyāt ।। sākṣiṇaś cāhūya ādityodaye kṛtaśapathān pṛcchet ।। brūhīti brāhmaṇaṃ pṛcchet ।। satyaṃ brūhīti rājanyam ।।
gobījakāñcanair vaiśyam ।। sarvamahāpātakais tu śūdram ।। sākṣiṇaś ca śrāvayet ।। ye mahāpātakināṃ lokā ye copapātakināṃ te kūṭasākṣiṇām api ।।
jananamaraṇāntare kṛtasukṛtahāniś ca ।। satyenādityas tapati ।। satyena bhāti candramāḥ ।। satyena vāti pavanaḥ ।।
satyena bhūr dhārayati ।। satyenāpas tiṣṭhanti ।। satyenāgniḥ ।। khaṃ ca satyena ।।
satyena devāḥ ।। satyena yajñāḥ ।। aśvamedhasahasrād dhi satyam eva viśiṣyate ।। te kūṭasākṣiṇāṃ pāpais tulyā daṇḍena cāpy atha ।।
evaṃ hi sākṣiṇaḥ pṛcched varṇānukramato nṛpaḥ ।। anyathā vādino yasya dhruvas tasya parājayaḥ ।। sameṣu ca guṇotkṛṣṭān guṇidvaidhe dvijottamān ।। tattatkāryaṃ nivarteta kṛtaṃ cāpy akṛtaṃ bhavet ।।
atha samayakriyā ।। rājadrohasāhaseṣu yathākāmam ।। nikṣepasteyeṣv arthapramāṇaṃ ।। sarveṣv evārthajāteṣu mūlyaṃ kanakaṃ kalpayet ।।
tatra kṛṣṇalone śūdraṃ dūrvākaraṃ śāpayet ।। dvikṛṣṇalone tilakaram ।। trikṛṣṇalone rajatakaram ।। catuḥkṛṣṇalone suvarṇakaram ।।
pañcakṛṣṇalone sīroddhṛtamahīkaram ।। suvarṇārdhone kośo deyaḥ śūdrasya ।। tataḥ paraṃ yathārhaṃ dhaṭāgnyudakaviṣāṇām anyatamam ।। dviguṇe arthe yathābhihitāḥ samayakriyā vaiśyasya ।।
triguṇe rājanyasya ।। kośavarjaṃ caturguṇe brāhmaṇasya ।। na brāhmaṇasya kośaṃ dadyāt ।। anyatrāgāmikālasamayanibandhanakriyātaḥ ।।
kośasthāne brāhmaṇaṃ sītoddhṛtamahīkaram eva śāpayet ।। prāgdṛṣṭadoṣe svalpe apy arthe divyānām anyatamam eva kārayet ।। satsu viditaṃ sac caritaṃ na mahaty arthe api ।। abhiyoktā vartayec chīrṣam ।।
abhiyuktaś ca divyaṃ kuryāt ।। rājadrohasāhaseṣu vināpi śīrṣavartanāt ।। strībrāhmaṇavikalāsamartharogiṇāṃ tulā deyā ।। sā ca na vāti vāyau ।।
na kuṣṭhyasamarthalohakārāṇām agnir deyaḥ ।। śaradgrīṣmayoś ca ।। na kuṣṭhipaittikabrāhmaṇānāṃ viṣaṃ deyam ।। prāvṛṣi ca ।।
na śleṣmavyādhyarditānāṃ bhīrūṇāṃ śvāsakāsinām ambujīvināṃ codakam ।। hemantaśiśirayoś ca ।। na nāstikebhyaḥ kośo deyaḥ ।। na deśe vyādhimarakopasṛṣṭe ce ।।
kārayet sarvadivyāni devabrāhmaṇasaṃnidhau ।। atha dhaṭaḥ ।। caturhastocchrito dvihastāyataḥ ।। tatra sāravṛkṣodbhavā pañcahastāyatobhayataḥśikyā tulā ।।
tāṃ ca suvarṇakārakāṃsyakārāṇām anyatamo bibhṛyāt ।। tatra caikasmin śikye puruṣaṃ divyakāriṇam āropayet, dvitīye pratimānaṃ śilādi ।। pratimānapuruṣau samadhṛtau sucihnitau kṛtvā puruṣam avatārayet ।। dhaṭaṃ ca samayena gṛhṇīyāt ।।
tulādhāraṃ ca ।। tulādhārasya te lokās tulāṃ dhārayato mṛṣā ।। tvam eva dhaṭa jānīṣe na vidur yāni mānuṣāḥ ।। tad enaṃ saṃśayād asmād dharmatas trātum arhasi ।।
tulito yadi vardheta tataḥ śuddhaḥ sa dharmataḥ ।। evaṃ niḥsaṃśayaṃ jñānaṃ yato bhavati nirṇayaḥ ।। athāgniḥ ।। ṣoḍaśāṅgulaṃ tāvad antaraṃ maṇḍalasaptakaṃ kuryāt ।।
tataḥ prāṅmukhasya prasāritabhujadvayasya saptāśvatthapatrāṇi karayor dadyāt ।। tāni ca karadvayasahitāni sūtreṇa veṣṭayet ।। tatas tatrāgnivarṇaṃ lohapiṇḍaṃ pañcāśatpalikaṃ samaṃ nyaset ।। tam ādāya nātidrutaṃ nātivilambitaṃ maṇḍaleṣu pādanyāsaṃ kurvan vrajet ।।
tataḥ saptamaṃ maṇḍalam atītya bhūmau lohapiṇḍaṃ jahyāt ।। na dagdhaḥ sarvathā yas tu sa viśuddho bhaven naraḥ ।। punas taṃ hārayel lohaṃ samayasyāviśodhanāt ।। abhimantryāsya karayor lohapiṇḍaṃ tato nyaset ।।
tvam evāgne vijānīṣe na vidur yāni mānavāḥ ।। tad enaṃ saṃśayād asmād dharmatas trātum arhasi ।। athodakam ।। paṅkaśaivāladuṣṭagrāhamatsyajalaukādivarjite ambhasi ।।
tatra nābhimagnasyārogadveṣiṇaḥ puruṣasyānyasya jānunī gṛhītvābhimantritam ambhaḥ praviśet ।। tatsamakālaṃ ca nātikrūramṛdunā dhanuṣā puruṣo aparaḥ śarakṣepaṃ kuryāt ।। taṃ cāparaḥ puruṣo javena śaram ānayet ।। anyathā hy aviśuddhaḥ syād ekāṅgasyāpi darśane ।।
tvam evāmbho vijānīṣe na vidur yāni mānuṣāḥ ।। tad enaṃ saṃśayād asmād dharmatas trātum arhasi ।। atha viṣam ।। viṣāny adeyāni sārvāṇi ।।
ṛte himācalodbhavāt śārṅgāt ।। tasya ca yavasaptakaṃ ghṛtaplutam abhiśastāya dadyāt ।। viśuddhaṃ tam iti jñātvā divasānte visarjayet ।। tvam eva viṣa jānīṣe na vidur yāni mānuṣāḥ ।।
tad enaṃ saṃśayād asmād dharmatas trātum arhasi ।। atha kośaḥ ।। ugrān devān samabhyarcya tatsnānodakāt prasṛtitrayaṃ pibet ।। idaṃ mayā na kṛtam iti vadan sthāpitadevatābhimukhaḥ ।।
rogo agnir jñātimaraṇaṃ rājātaṅkaṃ athāpi vā ।। divye ca śuddhaṃ puruṣaṃ sat kuryād dhārmiko nṛpaḥ ।। atha dvādaśa putrā bhavanti ।। svakṣetre saṃskṛtāyām utpāditaḥ svayam aurasaḥ prathamaḥ ।।
niyuktāyāṃ sapiṇḍenottamavarṇena votpāditaḥ kṣetrajo dvitīyaḥ ।। putrīkāputras tṛtīyaḥ ।। yas tv asyāḥ putraḥ sa me putro bhaved iti yā pitrā dattā sā putrikā ।। putrikāvidhiṃ vināpi pratipāditā bhrātṛvihīnā putrikaiva ।।
paunarbhavaś caturthaḥ ।। akṣatā bhūyaḥ saṃskṛtā punarbhūḥ ।। bhūyas tv asaṃskṛtāpi parapūrvā ।। kānīnaḥ pañcamaḥ ।।
pitṛgṛhe asaṃskṛtayaivotpāditaḥ ।। sa ca pāṇigrāhasya ।। gṛhe ca gūḍhotpannaḥ ṣaṣṭhaḥ ।। yasya talpajas tasyāsau ।।
sahoḍhaḥ saptamaḥ ।। yā garbhiṇī saṃskriyate tasyāḥ putraḥ ।। sa ca pāṇigrāhasya ।। dattakaś cāṣṭamaḥ ।।
sa ca mātāpitṛbhyāṃ yasya dattaḥ ।। krītaś ca navamaḥ ।। sa ca yena krītaḥ ।। svayam upagato daśamaḥ ।।
sa ca yasyopagataḥ ।। apaviddhas tv ekādaśaḥ ।। pitrā mātrā ca parityaktaḥ ।। sa ca yena gṛhītaḥ ।।
yatra kvacanotpāditaś ca dvādaśaḥ ।। eteṣāṃ pūrvaḥ pūrvaḥ śreyān ।। sa eva dāyaharaḥ ।। sa cānyān bibhṛyāt ।।
anūḍhānāṃ svavittānurūpeṇa saṃskāraṃ kuryāt ।। patitaklībācikitsyarogavikalās tv abhāgahāriṇaḥ ।। rikthagrāhibhis te bhartavyāḥ ।। teṣāṃ caurasāḥ putrā bhāgahāriṇaḥ ।।
na tu patitasya ।। patanīye karmaṇi kṛte tv anantarotpannāḥ ।। pratilomāsu strīṣu cotpannāś cābhāginaḥ ।। tatputrāḥ paitāmahe apy arthe ।।
aṃśagrāhibhis te bharaṇīyāḥ ।। yaś cārthaharaḥ sa piṇḍadāyī ।। ekoḍhānām apy ekasyāḥ putraḥ sarvāsāṃ putra eva ।। bhrātṝṇām ekajātānāṃ ca ।।
putraḥ pitṛvittālābhe api piṇḍaṃ dadyāt ।। tasmāt puttra iti proktaḥ svayam eva svayaṃbhuvā ।। pitā putrasya jātasya paśyec cej jīvato mukham ।। atha putrasya pautreṇa bradhnasyāpnoti viṣṭapam ।।
dauhitro api hy aputraṃ taṃ saṃtārayati pautravat ।। samānavarṇāsu putrāḥ savarṇā bhavanti ।। anulomāsu mātṛsavarṇāḥ ।। pratilomāsv āryavigarhitāḥ ।।
tatra vaiśyāputraḥ śūdreṇāyogavaḥ ।। pulkasamāgadhau kṣatriyāputrau vaiśyaśūdrābhyām ।। caṇḍālavaidehakasūtāś ca brāhmaṇīputrāḥ śūdraviṭkṣatriyaiḥ ।। saṃkarasaṃkarāś cāsaṃkhyeyāḥ ।।
raṅgāvataraṇam āyogavānām ।। vyādhatā pulkasānām ।। stutikriyā māgadhānām ।। vadhyaghātitvaṃ caṇḍālānām ।।
strīraksā tajjīvanaṃ ca vaidehakānām ।। aśvasārathyaṃ sūtānām ।। caṇḍālānāṃ bahir grāmanivasanaṃ mṛtacailadhāraṇam iti viśeṣaḥ ।। sarveṣāṃ ca samānajātibhir vivāhaḥ ।।
svapitṛvittānuharaṇaṃ ca ।। pracchannā vā prakāśā vā veditavyāḥ svakarmabhiḥ ।। strībālādyavapattau ca bāhyānāṃ siddhikāraṇam ।। pitā cet putrān vibhajet tasya svecchā svayam upārjite arthe ।।
paitāmahe tv arthe pitṛputrayos tulyaṃ svāmitvam ।। pitṛvibhaktā vibhāgānantarotpannasya bhāgaṃ dadyuḥ ।। aputradhanaṃ patnyabhigāmi ।। tadabhāve duhitṛgāmi ।।
tadabhāve pitṛgāmi ।। tadabhāve mātṛgāmi ।। tadabhāve bhrātṛgāmi ।। tadabhāve bhrātṛputragāmi ।।
tadabhāve bandhugāmi ।। tadabhāve sakulyagāmi ।। tadabhāve sahādhyāyigāmi ।। tadabhāve brāhmaṇadhanavarjaṃ rājagāmi ।।
brāhmaṇārtho brāhmaṇānām ।। vānaprasthadhanam ācāryo gṛhṇīyāt ।। śiṣyo vā ।। dadyād apaharec cāṃśaṃ jātasya ca mṛtasya ca ।।
pitṛmātṛsutabhrātṛdattam, adhyagnyupāgatam, ādhivedanikaṃ, bandhudattaṃ, śulkam, anvādheyakam iti strīdhanam ।। brāhmādiṣu caturṣu vivāheṣv aprajāyām atītāyāṃ tadbhartuḥ ।। śeṣeṣu ca pitā haret ।। sarveṣv eva prasūtāyāṃ yaddhanaṃ tat duhitṛgāmi ।।
na taṃ bhajeran dāyādā bhajamānāḥ patanti te ।। yasya yat paitṛkaṃ rikthaṃ sa tad gṛhṇīta netaraḥ ।। brāhmaṇasya caturṣu varṇeṣu cet putrā bhaveyuḥ, te paitṛkaṃ rikthaṃ daśadhā vibhajeyuḥ ।। tatra brāhmaṇīputraś caturo aṃśān ādadyāt ।।
kṣatriyāputras trīn ।। dvāv aṃśau vaiśyāputraḥ ।। śūdrāputras tv ekam ।। atha cet śūdravarjaṃ brāhmaṇasya putratrayaṃ bhavet, tadā taddhanaṃ navadhā vibhajeyuḥ ।।
varnānukrameṇa catustridvibhāgīkṛtān aṃśān ādadyuḥ ।। vaiśyavarjam aṣṭadhā kṛtaṃ caturas trīn ekaṃ cādadyuḥ ।। kṣatriyavarjam saptadhā kṛtaṃ caturo dvāv ekaṃ ca ।। brāhmaṇavarjaṃ ṣaḍdhā kṛtaṃ trīn dvāv ekaṃ ca ।।
kṣatriyasya kṣatriyāvaiśyāśūdrāputreṣv ayam eva vibhāgaḥ ।। atha brāhmaṇasya brāhmaṇakṣatriyau putrau syātāṃ, tadā saptadhā kṛtād dhanād brāhmaṇaś caturo aṃśān ādadyāt ।। trīn rājanyaḥ ।। atha brāhmaṇasya brāhmaṇavaiśyau, tadā ṣaḍdhā vibhaktasya caturo aṃśān brāhmaṇas tv ādadyāt ।।
dvāv aṃśau vaiśyaḥ ।। atha brāhmaṇasya brāhmaṇaśūdrau putrau syātāṃ, tadā taddhanam pañcadhā vibhajeyātām ।। caturo aṃśān brāhmaṇas tv ādadyāt ।। ekaṃ śūdraḥ ।।
atha brāhmaṇasya kṣatriyasya vā kṣatriyavaiśyau putrau syātāṃ, tadā taddhanaṃ pañcadhā vibhajeyātām ।। trīn aṃśān kṣatriyas tv ādadyāt ।। dvāv aṃśau vaiśyaḥ ।। atha brāhmaṇasya kṣatriyasya vā kṣatriyaśūdrau putrau syātāṃ, tadā taddhanaṃ caturdhā vibhajeyātām ।।
trīn aṃśān kṣatriyas tv ādadyāt ।। ekaṃ śūdraḥ ।। atha brāhmaṇasya kṣatriyasya vaiśyasya vā vaiśyaśūdrau putrau syātāṃ, tadā taddhanaṃ tridhā vibhajeyātām ।। dvāv aṃśau vaiśyas tv ādadyāt ।।
ekaṃ śūdraḥ ।। athaikaputrā brāhmaṇasya brāhmaṇakṣatriyavaiśyāḥ sarvaharāḥ ।। kṣatriyasya rājanyavaiśyau ।। vaiśyasya vaiśyaḥ ।।
śūdraḥ śūdrasya ।। dvijātīnāṃ śūdras tv ekaḥ putro ardhaharaḥ ।। aputrarikthasya yā gatiḥ, sātrārdhasya dvitīyasya ।। mātaraḥ putrabhāgānusāreṇa bhāgāpahāriṇyaḥ ।।
anūḍhāś ca duhitaraḥ ।। samānavarṇāḥ putrāḥ samān aṃśān ādadyuḥ ।। jyeṣṭhāya śreṣṭham uddhāraṃ dadyuḥ ।। yadi dvau brāhmaṇīputrau syātām ekaḥ śūdrāputraḥ, tadā navadhā vibhaktasyārthasya brāhmaṇīputrāv aṣṭau bhāgān ādadyātām ekaṃ śūdrāputraḥ ।।
atha śūdrāputrāv ubhau syātām eko brāhmaṇīputraḥ, tadā ṣaḍdhā vibhaktasyārthasya caturo aṃśān brāhmaṇas tv ādadyāt, dvāv aṃśau śūdrāputrau ।। anena krameṇānyatrāpy aṃśakalpanā bhavati ।। samas tatra vibhāgaḥ syāj jyaiṣṭhyaṃ tatra na vidyate ।। svayam īhitalabdhaṃ tan nākāmo dātum arhati ।।
na tat putrair bhajet sārdham akāmaḥ svayam arjitam ।। yogakṣemaṃ pracāraś ca na vibhājyaṃ ca pustakam ।। mṛtaṃ dvijaṃ na śūdreṇa nirhārayet ।। na śūdraṃ dvijena ।।
pitaraṃ mātaraṃ ca putrā nirhareyuḥ ।। na dvijaṃ pitaram api śūdrāḥ ।। brāhmaṇam anāthaṃ ye brāhmaṇā nirharanti te svargalokabhājaḥ ।। nirhṛtya ca bāndhavaṃ pretaṃ saṃṣkṛtyāpradakṣiṇena citām abhigamyāpsu savāsaso nimajjanaṃ kuryuḥ ।।
pretasyodakanirvapaṇaṃ kṛtvaikaṃ piṇḍaṃ kuśeṣu dadyuḥ ।। privartitavāsasaś ca nimbapatrāṇi vidaśya dvāry aśmani padanyāsaṃ kṛtvā gṛhaṃ praviśeyuḥ ।। akṣatāṃś cāgnau kṣipeyuḥ ।। caturthe divase asthisaṃcayanaṃ kuryuḥ ।।
teṣāṃ gaṅgāmbhasi prakṣepaḥ ।। yāvat saṃkhyam asthi puruṣasya gaṅgāmbhasi tiṣṭhati, tāvad varṣasahasrāṇi svargalokam adhitiṣṭhati ।। yāvad āśaucaṃ tāvat pretasyodakaṃ piṇḍam ekaṃ ca dadyuḥ ।। krītalabdhāśanāś ca bhaveyuḥ ।।
amāṃsāśanāś ca ।। sthaṇḍilaśāyinaḥ ।। pṛthakśāyinaś ca ।। grāmān niṣkramyāśaucānte kṛtaśmaśrukarmāṇas tilakalkaiḥ sarṣapakalkair vā snātāḥ parivartitavāsaso gṛhaṃ praviśeyuḥ ।।
tatra śāntiṃ kṛtvā brāhmaṇānāṃ ca pūjanaṃ kuryuḥ ।। devāḥ parokṣadevāḥ, pratyakṣadevā brāhmāṇāḥ ।। brāhmaṇair lokā dhāryante ।। brāhmaṇābhihitaṃ vākyaṃ na mithyā jāyate kvacit ।।
tuṣṭeṣu tuṣṭāḥ satataṃ bhavanti pratyakṣadeveṣu parokṣadevāḥ ।। vākyais tu yair bhūmi tavābhidhāsye vākyāny ahaṃ tāni mano abhirāme ।। yad uttarāyaṇaṃ tad ahar devānām ।। dakṣiṇāyanaṃ rātriḥ ।।
saṃvatsaro ahorātraḥ ।। tattriṃśatā māsāḥ ।। māsā dvādaśa varṣam ।। dvādaśa varṣaśatāni divyāni kaliyugam ।।
dviguṇāni dvāparam ।। triguṇāni tretā ।। caturguṇāni kṛtayugam ।। dvādaśavarṣasahasrāṇi divyāni caturyugam ।।
caturyugāṇām ekasaptatir manvantaram ।। caturyugasahasram ca kalpaḥ ।। sa ca pitāmahasyāhaḥ ।। tāvatī cāsya rātriḥ ।।
evaṃvidhenāhorātreṇa māsavarṣagaṇanayā sarvasyaiva brahmaṇo varṣaśatam āyuḥ ।। brahmāyuṣā ca paricchinnaḥ pauruṣo divasaḥ ।। tasyānte mahākalpaḥ ।। tāvaty evāsya niśā ।।
paurūṣeyāṇām ahorātrāṇām atītānāṃ saṃkhyaiva nāsti ।। na ca bhaviṣyāṇām ।। anādyantatvāt kālasya ।। na tadbhūtaṃ prapaśyāmi sthitir yasya bhaved dhruvā ।।
śakyā gaṇayituṃ loke na vyatītāḥ pitāmahāḥ ।। sarvalokapradhānāś ca manavaś ca caturdaśa ।। vinaṣtānīha kālena manujeṣv atha kā kathā ।। devā brahmarṣayaś caiva kālena nidhanaṃ gatāḥ ।।
te api kālena nīyante kālo hi duratikramaḥ ।। karmapāśavaśo jantus tatra kā paridevanā ।। arthe duṣparihārye asmin nāsti loke sahāyatā ।। ato na roditavyaṃ hi kriyā kāryā svaśaktitaḥ ।।
bāndhavais tasya kiṃ kāryaṃ śocadbhir atha vā na vā ।। atas tv abhyeti tān eva piṇḍatoyapradāyinaḥ ।। pretalokagatasyānnaṃ sodakumbhaṃ prayacchata ।। pitṛlokagatasyāsya tasmāc chrāddhaṃ prayacchata ।।
mānuṣye ca tathāpnoti śrāddhaṃ dattaṃ svabāndhavaiḥ ।। tasmāc chrāddhaṃ sadā kāryaṃ śokaṃ tyaktvā nirarthakam ।। nopakuryān naraḥ śocan pretasyātmana eva ca ।। dharmam ekaṃ sahāyārthaṃ varayadhvaṃ sadā narāḥ ।।
jāyāvarjaṃ hi sarvasya yāmyaḥ panthā virudhyate ।। nanv asāre nṛloke asmin dharmaṃ kuruta mā ciram ।। na hi pratīkṣate mṛtyuḥ kṛtaṃ vāsya na vākṛtam ।। vṛkīvoraṇam āsādya mṛtyur ādāya gacchati ।।
āyuṣye karmaṇi kṣīṇe prasahya harate janam ।। kuśāgreṇāpi saṃṣpṛṣṭaḥ prāptakālo na jīvati ।। trāyante mṛtyunopetaṃ jarayā vāpi mānavam ।। na nivārayituṃ śaktas tatra kā paridevanā ।।
tathā pūrvakṛtaṃ karma kartāraṃ vindate dhruvam ।। avyaktanidhanāny eva tatra kā paridevanā ।। tahtā dehāntaraprāptir dhīras tatra na muhyati ।। gṛhṇāty evaṃ navaṃ dehī dehaṃ karmanibandhanam ।।
na cainaṃ kledayanty āpo na śoṣayati mārutaḥ ।। nityaḥ satatagaḥ sthāṇur acalo ayaṃ sanātanaḥ ।। tasmād evaṃ viditvainaṃ nānuśocitum arhatha ।। athāśaucavyapagame susnātaḥ suprakṣālitapāṇipādaḥ svācāntas tv evaṃvidhān eva brāhmaṇān yathāśakti udaṅmukhān gandhamālyavastrālaṃkārādibhiḥ pūjitān bhojayet ।।
ekavanmantrān ūhed ekoddiṣṭe ।। ucchiṣṭasaṃnidhāv ekam eva tannāmagotrābhyāṃ piṇḍaṃ nirvapet ।। bhuktavatsu brāhmaṇeṣu dakṣiṇayābhipūjiteṣu pretanāmagotrābhyāṃ dattākṣayyodakaḥ caturaṅgulapṛthvīḥ tāvadantarāḥ tāvadadhaḥkhātāḥ vitastyāyatāḥ tisraḥ karṣūḥ kuryāt ।। karṣūsamīpe cāgnitrayam upasamādhāya paristīrya tatraikaikasmin āhutitrayaṃ juhuyāt ।।
somāya pitṛmate svadhā namaḥ ।। agnaye kavyavāhanāya svathā namaḥ ।। yamāyāṅgirase svadhā namaḥ ।। sthānatraye ca prāgvat piṇḍanirvapaṇaṃ kuryāt ।।
annadadhighṛtamadhumāṃsaiḥ karṣūtrayaṃ pūrayitvā etat ta iti japet ।। evaṃ mṛtāhe pratimāsaṃ kuryāt ।। saṃvatsarānte pretāya tatpitre tatpitāmahāya tatprapitāmahāya ca brāhmaṇān devapūrvān bhojayet ।। atrāgnaukaraṇam āvāhanaṃ pādyaṃ ca kuryāt ।।
saṃsṛjatu tvā pṛthivī samānī ca iti ca pretapādyapātre pitṛpādyapātratraye yojayet ।। ucchiṣṭasaṃnidhau piṇḍacatuṣṭayaṃ kuryāt ।। brāhmaṇāṃś ca svācāntān dattadakṣiṇāṃś cānuvrajya visarjayet ।। tataḥ pretapiṇḍaṃ pādyapātrodakavat piṇḍatraye nidadhyāt ।।
karṣūtrayasaṃnikrṣe apy evam eva ।। sapiṇḍīkaraṇaṃ māsikārthavat dvādaśāhaṃ śrāddhaṃ kṛtvā trayodaśe ahni vā kuryāt ।। mantravarjaṃ hi śūdrāṇāṃ dvādaśe ahni ।। saṃvatsarābhyantare yady adhimāso bhavet, tadā māsikārthe dinam ekaṃ vardhayet ।।
yāvaj jīvaṃ tathā kuryāc chrāddhaṃ tu prativatsaram ।। tasyāpy annaṃ sodakumbhaṃ dadyād varṣaṃ dvijanmane ।। brāhmaṇasya sapiṇḍānāṃ jananamaraṇayor daśāham āśaucam ।। dvādaśāhaṃ rājanyasya ।।
pañcadaśāhaṃ vaiśyasya ।। māsaṃ śūdrasya ।। sapiṇḍatā ca puruṣe saptame vinivartate ।। āśauce homadānapratigrahasvādhyāyā nivartante ।।
nāśauce kasyacid annam aśnīyāt ।। brāhmaṇādīnām aśauce yaḥ sakṛd evānnam atti tasya tāvad āśaucaṃ yāvat teṣām ।। āśauśāpagame prāyaścittaṃ kuryāt ।। savarṇasyāśauce dvijo bhuktvā sravantīm āsādya tannimagnas triraghamarṣaṇaṃ japtvottīrya gāyatryaṣṭasahasraṃ japet ।।
kṣatriyāśauce brāhmaṇas tv etad evopoṣitaḥ kṛtvā śudhyati ।। vaiśyāśauce rājanyaś ca ।। vaiśyāśauce brāhmaṇas trirātropoṣitaś ca ।। brāhmaṇāśauce rājanyaḥ kṣatriyāśauce vaiśyaś ca sravantīm āsādya gāyatrīśatapañcakaṃ japet ।।
vaiśyaś ca brāhmaṇāśauce gāyatryaṣṭaśataṃ japet ।। śūdrāśauce dvijo bhuktvā prājāpatyaṃ caret ।। śūdraś ca dvijāśauce snānam ācaret ।। śūdraḥ śūdrāśauce snātaḥ pañcagavyaṃ pibet ।।
patnīnāṃ dāsānām ānulomyena svāminas tulyam āśaucam ।। mṛte svāminy ātmīyam ।। hīnavarṇānām adhikavarṇeṣu sapiṇḍeṣu tadaśaucavyapagame śuddhiḥ ।। brāhmaṇasya kṣatriviṭśūdreṣu sapiṇḍeṣu ṣaḍrātratrirātraikarātraiḥ ।।
kṣatriyasya viṭśūdrayoḥ ṣaḍrātratrirātrābhyām ।। vaiśyasya śūdreṣu ṣaḍrātreṇa ।। māsatulyair ahorātrair garbhasrāve ।। jātamṛte mṛtajāte vā kulasya sadyaḥ śaucam ।।
adantajāte bāle prete sadya eva ।। nāsyāgnisaṃskāro nodakakriyā ।। dantajāte tv akṛtacūḍe tv ahorātreṇa ।। kṛtacūḍe tv asaṃskṛte trirātreṇa ।।
tataḥ paraṃ yathoktakālena ।। strīṇāṃ vivāhaḥ saṃskāraḥ ।। saṃskṛtāsu strīṣu nāśaucaṃ pitṛpakṣe ।। tatprasavamaraṇe cet pitṛgṛhe syātāṃ, tadā ekarātraṃ trirātraṃ ca ।।
jananāśaucamadhye yady aparaṃ jananāśaucaṃ syāt, tadā pūrvāśaucavyapagame śuddhiḥ ।। rātriśeṣe dinadvayena ।। prabhāte dinatrayeṇa ।। maraṇāśaucamadhye jñātimaraṇe apy evam ।।
śrutvā deśāntarastho jananamaraṇe āśaucaśeṣeṇa śudhyet ।। vyatīte aśauce saṃvatsarāntas tv ekarātreṇa ।। tataḥ paraṃ snānena ।। ācārye mātāmahe ca vyatīte trirātreṇa ।।
parapūrvāsu bhāryāsu prasūtāsu mṛtāsu ca ।। ācāryapatnīputropādhyāyamātulaśvaśuraśvaśuryasahādhyāyiśiṣyeṣv atīteṣv ekarātreṇa ।। svadeśarājani ca ।। asapiṇḍe svaveśmani mṛte ca ।।
bhṛgvagnyanāśakāmbusaṃgrāmavidyunnṛpahatānāṃ nāśaucam ।। na rājñāṃ rajakarmaṇi ।। na vratināṃ vrate ।। na satriṇāṃ satre ।।
na kārūṇāṃ kārukarmaṇi ।। na rājājñākāriṇāṃ tadicchayā ।। na devapratiṣṭhāvivāhayoḥ pūrvasaṃbhṛtayoḥ ।। na deśavibhrame ।।
āpady api ca kaṣṭāyām ।। ātmatyāginaḥ patitāś ca nāśaucodakabhājaḥ ।। patitasya dāsī mṛte ahni padā apāṃ ghaṭam apavarjayet ।। udbandhanamṛtasya yaḥ pāśaṃ chindyāt sa taptakṛcchreṇa śudhyati ।।
ātmatyāgināṃ saṃskartā ca ।। tadaśrupātakārī ca ।। sarvasyaiva pretasya bāndhavaiḥ sahāśrupātaṃ kṛtvā snānena ।। akṛte asthisaṃcaye sacailasnānena ।।
dvijaḥ śūdrapretānugamanaṃ kṛtvā sravantīm āsādya tannimagnaḥ triraghamarṣaṇaṃ japtvottīrya gāyatryaṣṭasahasraṃ japet ।। dvijapretasyāṣṭaśatam ।। śūdraḥ pretānugamanaṃ kṛtvā snānam ācaret ।। citādhūmasevane sarve varṇāḥ snānam ācareyuḥ ।।
maithune duḥsvapne rudhiropagatakaṇṭhe vamanavirekayoś ca ।। śmaśrukarmaṇi kṛte ca ।। śavaspṛśaṃ ca spṛṣṭvā rajasvalācaṇḍālayūpāṃś ca ।। bhakṣyavarjaṃ pañcanakhaśavaṃ tadasthisnehaṃ ca ।।
sarveṣv eteṣu snāneṣu vastraṃ nāprakṣālitaṃ bibhṛyāt ।। rajasvalā caturthe ahni snānāc chudhyati ।। rajasvalā hīnavarṇāṃ rajasvalāṃ spṛṣṭvā na tāvad aśnīyāt yāvan na śuddhā ।। savarṇām adhikavarṇāṃ vā spṛṣṭvā sadyaḥ snātvā śudhyati ।।
kṣutvā suptvā bhuktvā bhojanādhyayanepsuḥ pītvā snātvā niṣṭhīvya vāsaḥ paridhāya rathyām ākramya mūtrapurīṣaṃ kṛtvā pañcanakhāsthy asnehaṃ spṛṣṭvā cācamet ।। caṇḍālamlecchasaṃbhāṣaṇe ca ।। nābher adhastāt prabāhuṣu ca kāyikair malaiḥ surābhir madyaiś copahato mṛttoyais tadaṅgaṃ prakṣālya śudhyet ।। anyatropahato mṛttoyais tadaṅgaṃ prakṣālya snānena ।।
vaktropahatas tv upoṣya snātvā pañcagavyena ।। daśanacchadopahataś ca ।। śleṣmāśru dūṣikā svedo dvādaśaite nṛṇāṃ malāḥ ।। yathaivaikā tathā sarvā na pātavyā dvijātibhiḥ ।।
mṛdvīkārasamādhvīke maireyaṃ nārikelajam ।। rājanyaś caiva vaiśyaś ca spṛṣṭvaitāni na duṣyataḥ ।। pretāhāraiḥ samaṃ tatra daśarātreṇa śudhyati ।। nirhṛtya tu vratī pretān na vratena viyujyate ।।
samāpte tūdakaṃ kṛtvā trirātreṇaiva śudhyati ।। vāyuḥ karmārkakālau ca śuddhikartṝṇi dehinām ।। yo anne śuciḥ sa hi śucir na mṛdvāriśuciḥ śuciḥ ।। pracchannapāpā japyena tapasā vedavittamāḥ ।।
rajasā strī manoduṣṭā saṃnyāsena dvijottamāḥ ।। vidyātapobhyāṃ bhūtātmā buddhir jñānena śudhyati ।। nānāvidhānāṃ dravyāṇāṃ śuddheḥ śṛṇu vinirṇayam ।। śārīrair malaiḥ surābhir madyair vā yad upahataṃ tad atyantopahatam ।।
atyantopahataṃ sarvaṃ lohabhāṇḍam agnau prakṣiptaṃ śudhyet ।। maṇimayam aśmamayam abjaṃ ca saptarātraṃ mahīnikhananena ।। śṛṅgadantāsthimayaṃ takṣaṇena ।। dāravaṃ mṛnmayaṃ ca jahyāt ।।
atyantopahatasya vastrasya yat prakṣālitaṃ sad virajyate tac chindyāt ।। sauvarṇarājatābjamaṇimayānāṃ nirlepānām adbhiḥ śuddhiḥ ।। aśmamayānāṃ camasānāṃ grahāṇāṃ ca ।। carusruksruvāṇām uṣṇenāmbhasā ।।
yajñakarmaṇi yajñapātrāṇāṃ pāṇinā saṃmārjanena ।। sphyaśūrpaśakaṭamusalolūkhalānāṃ prokṣaṇena ।। śayanayānāsanānāṃ ca ।। bahūnāṃ ca ।।
dhānyājinarajjutāntavavaidalasūtrakārpāsavāsasāṃ ca ।। śākamūlaphalapuṣpāṇāṃ ca ।। tṛṇakāṣṭhaśuṣkapalāśānāṃ ca ।। eteṣāṃ prakṣālanena ।।
alpānāṃ ca ।। ūṣaiḥ kauśeyāvikayoḥ ।। ariṣṭakaiḥ kutapānām ।। śrīphalair aṃśupaṭṭānām ।।
gaurasarṣapaiḥ kṣaumāṇām ।। śṛṅgāsthidantamayānāṃ ca ।। padmākṣair mṛgalomikānām ।। tāmrarītitrapusīsamayānām amlodakena ।।
bhasmanā kāṃsyalohayoḥ ।। takṣaṇena dāravāṇām ।। govālaiḥ phalasaṃbhavānām ।। prokṣaṇena saṃhatānām ।।
utpavanena dravāṇām ।। guḍādīnām ikṣuvikārāṇāṃ prabhūtānāṃ gṛhanihitānāṃ vāryagnidānena ।। sarvalavaṇānāṃ ca ।। punaḥ pākena mṛnmayānām ।।
dravyavat kṛtaśaucānāṃ devatārcānāṃ bhūyaḥ pratiṣṭhāpanena ।। asiddhasyānnasya yanmātram upahataṃ tanmātraṃ parityajya śeṣasya kaṇḍanaprakṣālane kuryāt ।। droṇābhyadhikam siddham annam upahataṃ na duṣyati ।। tasyopahatamātram apāsya gāyatryābhimantritaṃ suvarṇāmbhaḥ prakṣipet bastasya ca pradarśayed agneś ca ।।
dūṣitaṃ keśakīṭaiś ca mṛtprakṣepeṇa śudhyati ।। tāvan mṛdvāri deyaṃ syāt sarvāsu dravyaśuddhiṣu ।। panthānaś ca viśudhyanti somasūryāṃśumārutaiḥ ।। mārutenaiva śudhyanti pakveṣṭakacitāni ca ।।
atyantopahatānāṃ ca śaucaṃ nityam atandritam ।। avyāptaṃ ced amedhyena tadvad eva śilāgatam ।। apaḥ samuddharet sarvāḥ śeṣaṃ vastreṇa śodhayet ।। pañcagavyaṃ nyaset paścān navatoyasamudbhave ।।
kūpavat kathitā śuddhir mahatsu ca na dūṣaṇam ।। adṛṣṭam adbhir nirṇiktaṃ yac ca vācā praśasyate ।। brāhamaṇāntaritaṃ bhaikṣyam ākarāḥ sarva eva ca ।। prasrave ca śucir vatsaḥ śvā mṛgagrahaṇe śuciḥ ।।
kravyādbhiś ca hatasyānyaiś caṇḍālādyaiś ca dasyubhiḥ ।। yāny adhastāny amedhyāni dehāc caiva malāś cyutāḥ ।। rajo bhūr vāyur agniś ca mārjāraś ca sadā śuciḥ ।। na śmaśrūṇi gatāny āsyaṃ na dantāntaraveṣṭitam ।।
bhaumikais te samā jñeyā na tair aprayato bhavet ।। anidhāyaiva tad dravyam ācāntaḥ śucitām iyāt ।। saṃmārjanenāñjanena sekenollekhanena ca ।। gāvaḥ pavitramaṅgalyaṃ goṣu lokāḥ pratiṣṭhitāḥ ।।
gomūtraṃ gomayaṃ sarpiḥ kṣīraṃ dadhi ca rocanā ।। śṛṅgodakaṃ gavāṃ puṇyaṃ sarvāghaviniṣūdanam ।। gavāṃ grāsapradānena svargaloke mahīyate ।। lakṣmīḥ karīṣe praṇatau ca dharmas tāsāṃ praṇāmaṃ satataṃ ca kuryāt ।।
atha brāhmaṇasya varṇānukrameṇa catasro bhāryā bhavanti ।। tisraḥ kṣatriyasya ।। dve vaiśyasya ।। ekā śūdrasya ।।
tāsāṃ savarṇāvedane pāṇir grāhyaḥ ।। asavarṇāvedane śaraḥ kṣatriyakanyayā ।। pratodo vaiśyakanyayā ।। vasanadaśāntaḥ śūdrakanyayā ।।
na sagotrāṃ na samānārṣapravarāṃ bhāryāṃ vindeta ।। mātṛtas tv ā pañcamāt puruṣāt cā saptamāt ।। nākulīnām ।। na ca vyādhitām ।।
nādhikāṅgīm ।। na hīnāṅgīm ।। nātikapilām ।। na vācāṭām ।।
athāṣṭau vivāhā bhavanti ।। brāhmo daiva ārṣaḥ prājāpatyo gāndharva āsuro rākṣasaḥ paiśācaś ceti ।। āhūya guṇavate kanyādānaṃ brāhmaḥ ।। yajñasthartvije daivaḥ ।।
gomithunagrahaṇenārṣaḥ ।। prārthitapradānena prājāpatyaḥ ।। dvayoḥ sakāmayor mātāpitṛrahito yogo gāndharvaḥ ।। krayeṇāsuraḥ ।।
yuddhaharaṇena rākṣasaḥ ।। suptapramattābhigamanāt ।। eteṣv ādyāś catvāro dharmyāḥ ।। gāndharvo api rājanyānām ।।
brāhmīputraḥ puruṣān ekaviṃśatiṃ punīte ।। daivīputraś caturdaśa ।। ārṣīputraś ca sapta ।। prājāpatyaś caturaḥ ।।
brāhmeṇa vivāhena kanyāṃ dadat brahmalokaṃ gamayati ।। daivena svargam ।। ārṣeṇa vaiṣṇavam ।। prājāpatyena devalokam ।।
gāndharveṇa gandharvalokaṃ gacchati ।। pitā pitāmaho bhrātā sakulyo mātāmaho mātā ceti kanyāpradāḥ ।। pūrvābhāve prakṛtisthaḥ paraḥ para iti ।। ṛtutraye vyatīte tu prabhavaty ātmanaḥ sadā ।।
sā kanyā vṛṣalī jñeyā haraṃs tāṃ na viduṣyati ।। atha strīṇāṃ dharmāḥ ।। bhartuḥ samānavratacāritvam ।। śvaśrūśvaśuragurudevatātithipūjanam ।।
susaṃskṛtopaskaratā ।। amuktahastatā ।। suguptabhāṇḍatā ।। mūlakriyāsv anabhiratiḥ ।।
maṅgalācāratatparatā ।। bhartari pravasite apratikarmakriyā ।। paragṛheṣv anabhigamanam ।। dvāradeśagavākṣeṣv anavasthānam ।।
sarvakarmasv asvatantratā ।। bālyayauvanavārdhakeṣv api pitṛbhartṛputrādhīnatā ।। mṛte bhartari brahmacaryaṃ tadanv ārohaṇaṃ vā ।। patiṃ śuśrūṣate yat tu tena svarge mahīyate ।।
āyuḥ sā harate bhartur narakaṃ caiva gacchati ।। svargaṃ gacchaty aputrāpi yathā te brahmacāriṇaḥ ।। savarṇāsu bahubhāryāsu vidyamānāsu saha dharmakāryaṃ kuryāt ।। miśrāsu ca kaniṣṭhayāpi samānavarṇayā ।।
samānavarṇāyā abhāve tv anantarayaivāpdi ca ।। na tv eva dvijaḥ śūdrayā ।। ratyartham eva sā tasya rāgāndhasya prakīrtitā ।। kulāny eva nayanty āśu sasaṃtānāni śūdratāṃ ।।
nāśnanti pitṛdevās tu na ca svargaṃ sa gacchati ।। garbhasya spaṣṭatājñāne niṣekakarma ।। spandanāt purā puṃsavanam ।। aṣṭame vā māsi sīmantonnayanam ।।
jāte ca dārake jātakarma ।। āśaucavyapagame nāmadheyam ।। maṅgalyaṃ brāhamaṇasya ।। balavat kṣatriyasya ।।
dhanopetaṃ vaiśyasya ।। jugupsitaṃ śūdrasya ।। caturthe māsy ādityadarśanam ।। ṣaṣṭhe annaprāśanam ।।
tṛtīye abde cūḍākaraṇam ।। etā eva kriyāḥ strīṇām amantrakāḥ ।। tāsāṃ samantrako vivāhaḥ ।। garbhāṣṭame abde brāhmaṇasyopanayanam ।।
garbhaikādaśe rājñaḥ ।। garbhadvādaśe viśaḥ ।। teṣāṃ muñjajyābalbajamayyo mauñjyaḥ ।। kārpāsaśāṇāvikāny upavītāni vāsāṃsi ca ।।
mārgavaiyāghrabāstāni carmāṇi ।। pālāśakhādiraudumbarā daṇḍāḥ ।। keśāntalalāṭanāsādeśatulyāḥ ।। sarva eva vā ।।
akuṭilāḥ satvacaś ca ।। bhavadādyaṃ bhavanmadhyaṃ bhavadantaṃ ca bhaikṣyacaranam ।। ā dvāviṃśāt kṣatrabandhor ā caturviṃśater viśaḥ ।। sāvitrīpatitā vrātyā bhavanty āryavigarhitāḥ ।।
yo daṇḍo yac ca vasanaṃ tat tad asya vrateṣv api ।। apsu prāsya vinaṣṭāni gṛhṇītānyāni mantravat ।। atha brahmacariṇāṃ gurukulavāsaḥ ।। saṃdhyādvayopāsanam ।।
pūrvāṃ saṃdhyāṃ japet tiṣṭhan paścimām āsīnaḥ ।। kāladvayam abhiṣekāgnikarmakaraṇam ।। apsu daṇḍavan majjanam ।। āhūtādhyayanam ।।
guroḥ priyahitācaraṇam ।। mekhalādaṇḍājinopavītadhāraṇam ।। gurukulavarjaṃ guṇavatsu bhaikṣyacaraṇam ।। gurvanujñātaṃ bhaikṣyābhyavaharaṇam ।।
śrāddhakṛtalavaṇaśuktaparyuṣitanṛtyagītastrīmadhumāṃsāñjanocchiṣṭaprāṇihiṃsāślīlaparivarjanam ।। adhaḥ śayyā ।। guroḥ pūrvotthānaṃ caramaṃ saṃveśanam ।। kṛtasaṃdhyopāsanaś ca gurvabhivādanaṃ kuryāt ।।
tasya ca vyatyastakaraḥ pādāv upaspṛśet ।। dakṣiṇaṃ dakṣiṇenetaram itareṇa ।। svaṃ ca nāmāsyābhivādanānte bhoḥśabdāntaṃ nivedayet ।। tiṣṭhann āsīnaḥ śayāno bhuñjānaḥ parāṅmukhaś ca nāsyābhibhāṣaṇaṃ kuryāt ।।
āsīnasya sthitaḥ kuryād abhigacchaṃs tu gacchataḥ । āgacchataḥ pratyudgamya paścād dhāvaṃs tu dhāvataḥ ।। parāṅmukhasyābhimukhaḥ ।। dūrasthasyāntikam upetya ।। śayānasya praṇamya ।।
tasya ca cakṣurviṣaye na yatheṣṭāsanaḥ syāt ।। na cāsya kevalaṃ nāma brūyāt ।। gaticeṣṭābhāṣitādyaṃ nāsyānukuryāt ।। yatrāsya nindāparivādau syātāṃ na tatra tiṣṭhet ।।
nāsyaikāsano bhavet ।। ṛte śilāphalakanauyānebhyaḥ ।। guror gurau saṃnihite guruvad varteta ।। anirdiṣṭaś ca guruṇā svān gurun nābhivādayet ।।
bāle samānavayasi vādhyāpake guruputre guruvad varteta ।। nāsya pādau prakṣālayet ।। nocchiṣṭam aśnīyāt ।। evaṃ vedaṃ vedau vedān vā svīkuryāt ।।
tato vedāṅgāni ।। yas tv anadhītavedo anyatra śramaṃ kuryād asau sasaṃtānaḥ śūdratvam eti ।। mātur agre vijananaṃ dvitīyaṃ mauñjibandhanam ।। tatrāsya mātā sāvitrī bhavati pitā tv ।।
etenaiva teṣāṃ dvijatvam ।। prāṅ mauñjībandhanād dvijaḥ śūdrasamo bhavati ।। brahmacāriṇā muṇḍena jaṭilena vā bhāvyam ।। vedasvīkaraṇād ūrdhvaṃ gurvanujñātas tasmai varaṃ dattvā snāyāt ।।
tato gurukula eva vā janmanaḥ śeṣaṃ nayet ।। tatrācārye prete guruvat guruputre varteta ।। gurudāreṣu savarṇeṣu vā ।। tadabhāve agniśuśrūṣur naiṣṭhiko brahmacārī syāt ।।
sa gacchaty uttamaṃ sthānaṃ na cehājāyate punaḥ ।। atikramaṃ vratasyāhur dharmajñā brahmacāriṇaḥ ।। saptāgāraṃ cared bhaikṣaṃ svakarma parikīrtayan ।। upaspṛśaṃs triṣavaṇam abdena sa viśudhyati ।।
snātvārkam arcayitvā triḥ punar mām ity ṛcaṃ japet ।। anāturaḥ saptarātram avakīrṇivrataṃ caret ।। nimloced vāpy avijñānāj japann upavased dinam ।। yas tūpanīya vratādeśaṃ kṛtvā vedam adhyāpayet tam ācāryaṃ vidyāt ।।
yas tv enaṃ mūlyenādhyāpayet tam upādhyāyam ekadeśaṃ vā ।। yo yasya yajñnakarmāṇi kuryāt tam ṛtvijaṃ vidyāt ।। nāparīkṣitaṃ yojayet ।। nādhyāpayet ।।
nopanayet ।। tayor anyataraḥ praiti vidveṣaṃ vādhigacchati ।। tatra vidyā na vaktavyā śubhaṃ bījam ivoṣare ।। asūyakāyānṛjave ayatāya na māṃ brūyā avīryavatī tathā syām ।।
yas te na druhyet katamac ca nāha tasmai māṃ brūyā nidhipāya brahman ।। śrāvaṇyāṃ prauṣṭhapadyāṃ vā chandāṃsy upākṛtyārdhapañcamān māsān adhīyīta ।। tatas teṣām utsargaṃ bahiḥ kuryāt ।। utsarjanopākarmaṇor madhye vedāṅgādhyayanaṃ kuryāt ।।
nādhīyītāhorātraṃ caturdaśyaṣṭamīṣu ca ।। na ṛtvantaragrahasūtake ।। nendraprayāṇe ।। na vāti caṇḍapavane ।।
nākālavarṣavidyutstaniteṣu ।। na bhūkaṃpolkāpātadigdāheṣu ।। nāntaḥśave grāme ।। na śāstrasaṃpāte ।।
na śvasṛgālagardabhanirhrādeṣu ।। na vāditraśabde ।। na śūdrapatitayoḥ samīpe ।। na devatāyatanaśmaśānacatuṣpatharathyāsu ।।
nodakāntaḥ ।। na pīṭhopahitapādaḥ ।। na hastyaśvoṣṭranaugoyāneṣu ।। na vāntaḥ ।।
na viriktaḥ ।। nājīrṇī ।। na pañcanakhāntarāgamane ।। na rājaśrotriyagobrāhmaṇavyasane ।।
nopākarmaṇi ।। notsarge ।। na sāmadhvanāv ṛgyajuṣī ।। nāpararātram adhītya śayīta ।।
abhiyukto apy anadhyāyeṣv adhyayanaṃ pariharet ।। yasmād anadhyāyādhītaṃ nehāmutra phalapradam ।। tadadhyayanenāyuṣaḥ kṣayo guruśiṣyayoś ca ।। tasmād anadhyāyavarjaṃ guruṇā brahmalokakāmena vidyā satśiṣyakṣetreṣu vaptavyā ।।
śiṣyeṇa brahmārambhāvasānayor guroḥ pādopasaṃgrahaṇaṃ kāryam ।। praṇavaś ca vyāhartavyaḥ ।। tatra ca yad ṛco adhīte tenāsyājyena pitṝṇāṃ tṛptir bhavati ।। yad yajūṃṣi tena madhunā ।।
yat sāmāni tena payasā ।। yad ātharvaṇaṃ tena māṃsena ।। yat purāṇetihāsavedāṅgadharmaśāstrāṇy adhīte tenāsyānnena ।। yaś ca vidyām āsādyāsmin loke tayā jīvet, na sā tasya paraloke phalapradā bhavet ।।
yaś ca vidyayā yaśaḥ pareṣāṃ hanti ।। ananujñātaś cānyasmād adhīyānān na vidyām ādadyāt ।। tadādānam asya brahmasteyaṃ narakāya bhavati ।। ādadīta yato jñānaṃ na taṃ druhyet kadācana ।।
brahmajanma hi viprasya pretya ceha ca śāśvatam ।। saṃbhūtiṃ tasya tāṃ vidyād yad yonāv iha jāyate ।। utpādayati sāvitryā sā satyā sājarāmarā ।। taṃ manyeta pitaraṃ mātaraṃ ca tasmai na druhyet kṛtam asya jānan ।।
trayaḥ puruṣasyātiguravo bhavanti ।। mātā pitā ācāryaś ca ।। teṣāṃ nityam eva śuśrūṣuṇā bhavitavyam ।। yat te brūyus tat kuryāt ।।
teṣāṃ priyahitam ācaret ।। na tair ananujñātaḥ kiṃcid api kuryāt ।। eta eva trayo lokā eta eva trayo agnayaḥ ।। pitā gārhaptyo agniḥ dakṣināgnir mātā gurur āhavanīyaḥ ।।
anādṛtyās tu yasyaite sarvās tasyāphalāḥ kriyāḥ ।। guruśuśrūṣayā tv eva brahmalokaṃ samāśnute ।। rājartvikśrotriyādharmapratiṣedhyupādhyāyapitṛvyamātāmahamātulaśvaśurajyeṣṭhabhrātṛsaṃbandhinaś cācāryavat ।। patnya eteṣāṃ savarṇāḥ ।।
mātṛṣvasā pitṛṣvasā jyeṣṭhā svasā ca ।। śvaśurapitṛvyamātulartvijāṃ kanīyasāṃ pratyutthānam evābhivādanam ।। hīnavarṇānāṃ gurupatnīnāṃ dūrād abhivādanaṃ na pādopasparśanam ।। gurupatnīnāṃ gotrotsādanāñjanakeśasaṃyamanapādaprakṣālanādīni na kuryāt ।।
asaṃstutāpi parapatnī bhaginīti vācyā putrīti māteti vā ।। na ca gurūṇāṃ tvam iti brūyāt ।। tadatikrame nirāhāro divasānte taṃ prasādyāśnīyāt ।। na ca guruṇā saha vigṛhya kathāḥ kuryāt ।।
na caivāsya parīvādam ।। na cānabhipretam ।। pūrṇaviṃśativarṣeṇa guṇadoṣau vijānatā ।। vidhivad vandanaṃ kuryād asāv aham iti bruvan ।।
gurudāreṣu kurvīta satāṃ dharmam anusmaran ।। etāni mānasthānāni garīyo yad yad uttaram ।। pitāputrau vijānīyād brāhmaṇas tu tayoḥ pitā ।। vaiśyānāṃ dhānyadhanataḥ śūdrāṇām eva janmataḥ ।।
atha puruṣasya kāmakrodhalobhākhyaṃ riputrayaṃ sughoraṃ bhavati ।। parigrahaprasaṅgād viśeṣeṇa gṛhāśramiṇaḥ ।। tenāyam ākrānto atipātakamahāpātakānupātakopapātakeṣu pravartate ।। jātibhraṃśakareṣu saṃkarīkaraṇeṣv apātrīkaraṇeṣu ।।
malāvaheṣu prakīrṇakeṣu ca ।। kāmaḥ krodhas tathā lobhas tasmād etat trayaṃ jyayet ।। mātṛgamanaṃ duhitṛgamanaṃ snuṣāgamanam ity atipātakāni ।। na hy anyā niṣkṛtis teṣāṃ vidyate hi kathaṃcana ।।
brahmahatyā surāpānaṃ brāhmaṇasuvarṇaharaṇaṃ gurudāragamanam iti mahāpātakāni ।। tatsaṃyogaś ca ।। saṃvatsareṇa patati patitena sahācaran ।। ekayānabhojanāśanaśayanaiḥ ।।
yaunasrauvamukhyaiḥ saṃbandhais tu sadya eva ।। pṛthivyāṃ sarvatīrthānāṃ tathānusaraṇena ca ।। yāgasthasya kṣatriyasya vaiśyasya ca rajasvalāyāś cāntarvatnyāś cātrigotrāyāś cāvijñātasya garbhasya śaraṇāgatasya ca ghātanaṃ brahmahatyāsamānīti ।। kauṭasākṣyaṃ suhṛdvadha ity etau surāpānasamau ।।
brāhmaṇasya bhūmyapaharaṇaṃ nikṣepāpaharaṇaṃ suvarṇasteyasamam ।। pitṛvyamātāmahamātulaśvaśuranṛpapatnyabhigamanaṃ gurudāragamanasamam ।। pitṛṣvasṛmātṛṣvasṛsvasṛgamanam ca ।। śrotriyartvigupādhyāyamitrapatnyabhigamanaṃ ca ।।
svasuḥ sakhyāḥ sagotrāya uttamavarṇāyāḥ kumāryā antyajāyā rajasvalāyāḥ śaraṇāgatāyāḥ nikṣiptāyāś ca ।। aśvamedhena śudhyanti tīrthānusaraṇena vā ।। anṛtavacanam utkarṣe ।। rājagāmi paiśunyam ।।
guroś cālīkanirbandhaḥ ।। vedanindā ।। adhītasya ca tyāgaḥ ।। agnipitṛmātṛsutadārāṇāṃ ca ।।
abhojyānnābhakṣyabhakṣaṇam ।। parasvāpaharaṇam ।। paradārābhigamanam ।। ayājyayājanam ।।
vikarmajīvanam ।। asatpratigrahaś ca ।। kṣatraviṭśūdragovadhaḥ ।। avikreyavikrayaḥ ।।
parivittitānujena jyeṣṭhasya ।। parivedanam ।। tasya ca kanyādānam ।। yājanaṃ ca ।।
vrātyatā ।। bhṛtakādhyāpanam ।। bhṛtakāc cādhyayanādānam ।। sarvākareṣv adhīkāraḥ ।।
mahāyantrapravartanam ।। drumagulmavallīlatauṣadhīnāṃ hiṃsā ।। stryā jīvanam ।। abhicārabalakarmasu ca pravṛttiḥ ।।
ātmārthe kriyārambhaḥ ।। anāhitāgnitā ।। devarṣipitṛṛṇānām anapakriyā ।। asatśāstrābhigamanam ।।
nāstikatā ।। kuśīlavatā ।। madyapastrīniṣevaṇam ।। ity upapātakāni ।।
parākaṃ ca tathā kuryur yajeyur gosavena vā ।। brāhmaṇasya rujaḥ karaṇam ।। aghreyamadyayor ghrātiḥ ।। jaihmyam ।।
paśuṣu maithunācaraṇam ।। puṃsi ca ।। iti jātibhraṃśakarāṇi ।। caret sāṃtapanaṃ kṛcchraṃ prājāpatyam anicchayā ।।
grāmyāraṇyānāṃ paśūnāṃ hiṃsā saṃkarīkaraṇam ।। kṛcchrātikṛcchram atha vā prāyaścittaṃ tu kārayet ।। ninditebhyo ghanādānaṃ vāṇijyaṃ kusīdajīvanam asatyabhāṣaṇaṃ śūdrasevanam ity apātrīkaraṇam ।। śītakṛcchreṇa vā bhūyo mahāsāṃtapanena vā ।।
pakṣiṇāṃ jalacarāṇāṃ jalajānāṃ ca ghātanam ।। krimikīṭānāṃ ca ।। madhyānugatabhojanam ।। iti malāvahāni ।।
kṛcchrātikṛcchram atha vā prāyaścittaṃ viśodhanam ।। yad anuktaṃ tat prakīrṇakam ।। prāyaścittaṃ budhaḥ kuryād brāhmaṇānumato yathā ।। atha narakāḥ ।।
tāmisram ।। andhatāmisram ।। rauravam ।। mahārauravam ।।
kālasūtram ।। mahānarakam ।। saṃjīvanam ।। avīci ।।
tapanam ।। saṃpratāpanam ।। saṃghātakam ।। kākolam ।।
kuḍmalam ।। pūtimṛttikam ।। lohaśaṅkuḥ ।। ṛbīsam ।।
viṣamapanthāḥ ।। kaṇṭakaśālmaliḥ ।। dīpanadī ।। asipatravanam ।।
lohacārakam iti ।। eteṣv akṛtaprāyaścittā atipātakinaḥ paryāyeṇa kalpaṃ pacyante ।। mahāpātakino manvantaram ।। anupātakinaś ca ।।
upapātakinaś caturyugam ।। kṛtasaṃkarīkaraṇāś ca saṃvatsarasahasram ।। kṛtajātibhraṃśakaraṇāś ca ।। kṛtāpātrīkaraṇāś ca ।।
kṛtamalinīkaraṇāś ca ।। prakīrṇapātakinaś ca bahūn varṣapūgān ।। yāmyaṃ panthānam āsādya duḥkham aśnanti dāruṇam ।। sakṛcchreṇānukāreṇa nīyamānāś ca te yathā ।।
agnituṇḍair bhakṣyamāṇā bhujaṅgair vṛścikais tathā ।। krakacaiḥ pāṭyamānāś ca pīḍyamānāś ca tṛṣṇayā ।। pūyaśoṇitagandhena mūrchamānāḥ pade pade ।। kākakaṅkabakādīnāṃ bhīmānāṃ sadṛśānanaiḥ ।।
āyasīṣu ca vaṭyante śilāsu ca tathā kvacit ।। kvacid viṣṭhāṃ kvacin māṃsaṃ pūyagandhi sudāruṇam ।। krimibhir bhakṣyamāṇāś ca vahnituṇḍaiḥ sudāruṇaiḥ ।। parasparam athāśnanti kvacit pretāḥ sudāruṇāḥ ।।
kvacit kṣipyanti bānaughair utkṛtyante tathā kvacit ।। pīḍyamānās tathā yantraiḥ kṛṣyamāṇāś ca jānubhiḥ ।। kūṭāgārapramāṇaiś ca śarīrair yātanākṣamaiḥ ।। tiryagyonau prapadyante duḥkhāni vividhāni ca ।।
atha pāpātmanāṃ narakeṣv anubhūtaduḥkhānāṃ tiryagyonayo bhavanti ।। atipātakināṃ paryāyeṇa sarvāḥ sthāvarayonayaḥ ।। mahāpātakināṃ ca krimiyonayaḥ ।। anupātakināṃ pakṣiyonayaḥ ।।
upapātakināṃ jalajayonayaḥ ।। kṛtajātibhraṃśakarāṇāṃ jalacarayonayaḥ ।। kṛtasaṃkarīkaraṇakarmaṇāṃ mṛgayonayaḥ ।। kṛtāpātrīkaraṇakarmaṇāṃ paśuyonayaḥ ।।
kṛtamalinīkaraṇakarmaṇāṃ manuṣyeṣv aspṛśyayonayaḥ ।। prakīrṇakeṣu prakīrṇā hiṃsrāḥ kravyādā bhavanti ।। abhojyānnābhakṣyāśī krimiḥ ।। stenaḥ śyenaḥ ।।
prakṛṣṭavartmāpahārī bileśayaḥ ।। ākhur dhānyahārī ।। haṃsaḥ kāṃsyāpahārī ।। jalahṛj jalābhiplavaḥ ।।
madhu daṃśaḥ ।। payaḥ kākaḥ ।। rasaṃ śvā ।। ghṛtaṃ nakulaḥ ।।
māṃsaṃ gṛdhraḥ ।। vasāṃ madguḥ ।। tailaṃ tailapāyikaḥ ।। lavaṇaṃ cīvivāk ।।
dadhi balākā ।। kauśeyaṃ hṛtvā bhavati tittiriḥ ।। kṣaumaṃ darduraḥ ।। kārpāsatāntavaṃ krauñcaḥ ।।
godhā gām ।। vālgudo guḍam ।। chuchundarir gandhān ।। patraśākaṃ barhī ।।
kṛtānnaṃ sedhā ।। akṛtānnaṃ śalyakaḥ ।। agniṃ bakaḥ ।। gṛhakāry upaskaram ।।
raktavāsāṃsi jīvajīvakaḥ ।। gajaṃ kūrmaḥ ।। aśvaṃ vyāghraḥ ।। phalaṃ puṣpaṃ vā markaṭaḥ ।।
ṛkṣaḥ striyam ।। yānam uṣṭraḥ ।। paśūn gṛdhraḥ ।। avaśyam yāti tiryaktvaṃ jagdhvā caivāhutaṃ haviḥ ।।
eteṣām eva jantūnāṃ bhāryātvam upayānti tāḥ ।। narakābhibhūtaduḥkhānāṃ tiryaktvam uttīrṇānāṃ mānuṣyeṣu lakṣaṇāni bhavanti ।। kuṣṭhy atipātakī ।। brahmahā yakṣmī ।।
surāpaḥ śyāvadantakaḥ ।। suvarṇahārī kunakhī ।। gurutarlpago duścarmā ।। pūtināsaḥ piśunaḥ ।।
pūtivaktraḥ sūcakaḥ ।। dhānyacoro aṅgahīnaḥ ।। miśracoro atiriktāṅgaḥ ।। annāpahārakas tv āmayāvī ।।
vāgapahārako mūkaḥ ।। vastrāpahārakaḥ śvitrī ।। aśvāpahārakaḥ paṅguḥ ।। devabrāhmaṇākrośako mūkaḥ ।।
lolajihvo garadaḥ ।। unmatto agnidaḥ ।। guroḥ pratikūlo apasmārī ।। goghnas tv andhaḥ ।।
dīpāpahārakaś ca ।। kāṇaś ca dīpanirvāpakaḥ ।। trapucāmarasīsakavikrayī rajakaḥ ।। ekaśaphavikrayī mṛgavyādhaḥ ।।
kuṇḍāśī bhagāsyaḥ ।। ghāṇṭikaḥ stenaḥ ।। vārdhuṣiko bhrāmarī ।। mṛṣṭāśy ekākī vātagulmī ।।
samayabhettā khalvāṭaḥ ।। ślīpady avakīrṇī ।। paravṛttighno daridraḥ ।। parapīḍākaro dīrgharogī ।।
rogānvitās tathāndhāś ca kubjakhañjaikalocanāḥ ।। tasmāt sarvaprayatnena prāyaścittaṃ samācaret ।। atha kṛcchrāṇi bhavanti ।। tryahaṃ nāśnīyāt ।।
pratyahaṃ ca triṣavaṇaṃ snānam ācaret ।। triḥ pratisnānam apsu majjanam ।। magnas trir aghamarṣaṇaṃ japet ।। divā sthitas tiṣṭhet ।।
rātrāv āsīnaḥ ।। karmaṇo ante payasvinīṃ dadyāt ।। ity aghmarṣaṇam ।। tryahaṃ sāyaṃ tryahaṃ prātas tryaham ayācitam aśnīyāt । eṣa prājāpatyaḥ ।।
tryaham uṣṇāḥ pibed apas tryaham uṣṇaṃ ghṛtaṃ tryaham uṣṇaṃ payas tryahaṃ ca nāśnīyād eṣa taptakṛcchraḥ ।। etair eva śītaiḥ śītakṛcchraḥ ।। kṛcchrātikṛcchraḥ payasā divasaikaviṃśatikṣapaṇam ।। udakasaktūnāṃ māsābhyavahāreṇodakakṛcchraḥ ।।
bisābhyavahāreṇa mūlakṛcchraḥ ।। bilvābhyavahāreṇa śrīphalakṛcchraḥ ।। padmākṣair vā ।। nirāhārasya dvādaśāhena parākaḥ ।।
gomūtraṃ gomayaṃ kṣīraṃ dadhi sarpiḥ kuśodakāny ekadivasam aśnīyāt । dvitīyam upavaset । etat sāṃtapanam ।। gomūtrādibhiḥ pratyaham abhyastair mahāsāṃtapanam ।। tryahābhyastaiś cātisāṃtapanam ।। piṇyākācāmatakrodakasaktūnām upavāsāntarito abhyavahāras tulāpuruṣaḥ ।।
kuśapalāśodumbarapadmaśaṅkhapuṣpīvaṭabrāhmīsuvarcalāpatraiḥ kvathitasyāmbhasaḥ pratyekaṃ pānena parṇakṛcchraḥ ।। nityaṃ triṣavaṇasnāyī adhaḥśāyī jitendriyaḥ ।। pavitrāṇi japen nityaṃ juhuyāc caiva śaktitaḥ ।। atha cāndrāyaṇam ।।
grāsān avikārān aśnīyāt ।। tāṃś candrakalābhivṛddhau vardhayet, hānau hrāsayet, amāvāsyāyāṃ nāśnīyāt । eṣa cāndrāyaṇo yavamadhyaḥ ।। pipīlikāmadhyo vā ।। yasyāmāvāsyā madhye bhavati sa pipīlikāmadhyaḥ ।।
yasya paurṇamāsī sa yavamadhyaḥ ।। aṣṭau grāsān pratidivasaṃ māsam aśnīyāt sa yaticāndrāyaṇaḥ ।। sāyaṃ prātaś caturaś caturaḥ sa śiśucāndrāyaṇaḥ ।। yathā kathaṃcit ṣaṣṭyonāṃ triśatīṃ māsenāśnīyāt sa sāmānyacāndrāyaṇaḥ ।।
prāptavantaḥ paraṃ sthānaṃ brahmā rudras tathaiva ca ।। atha karmabhir ātmakṛtair gurum ātmānaṃ manyetātmārthe prasṛtiyāvakaṃ śrapayet ।। na tato agnau juhuyāt ।। na cātra balikarma ।।
aśṛtaṃ śrapyamāṇaṃ śṛtaṃ cābhimantrayet ।। śrapyamāṇe rakṣāṃ kuryāt ।। śyeno gṛdhrāṇāṃ svadhitir vanānāṃ somaḥ pavitram atyeti rebhan ।। iti darbhān badhnāti ।।
śṛtaṃ ca tam aśnīyāt pātre niṣicya ।। ye devā manojātā monojuṣaḥ sudakṣā dakṣapitaras te naḥ pāntu te no avantu tebhyo namas tebhyaḥ svāhety ātmani juhuyāt ।। athācānto nābhim ālabheta ।। snātāḥ pītā bhavata yūyam āpo asmākam udare yavāḥ, tā asmabhyam anamīvā ayakṣmā anāgasaḥ santu devīr amṛtāṃ ṛtāvṛdha iti ।।
trirātraṃ medhārthī ।। ṣaḍrātraṃ pāpakṛt ।। saptarātraṃ pītvā mahāpātakinām anyatamaṃ punāti ।। dvādaśarātreṇa pūrvapuruṣakṛtam api pāpaṃ nirdahati ।।
māsaṃ pītvā sarvapāpāni ।। gonihāramuktānāṃ yavānām ekaviṃśatirātraṃ ca ।। nirṇodaḥ sarvapāpānāṃ pavitram ṛṣibhir dhṛtam ।। sarve punīta me pāpaṃ yan me kiṃcana duṣkṛtam ।।
alakṣmīṃ kālakarṇīṃ ca nāśayadhvaṃ yavā mama ।। mātāpitror aśuśrūṣāṃ tat punīdhvaṃ yavā mama ।। caurasyānnaṃ navaśrāddhaṃ punīdhvaṃ ca yavā mama ।। brāhmaṇānāṃ parīvādaṃ punīdhvaṃ ca yavā mama ।।
mārgaśīrṣaśuklaikādaśyām upoṣito dvādaśyāṃ bhagavantaṃ śrīvāsudevam arcayet ।। puṣpadhūpānulepanadīpanaivedyaiḥ vahnibrāhmaṇatarpaṇaiś ca ।। vratam etat saṃvatsaraṃ kṛtvā pāpebhyaḥ pūto bhavati ।। yāvaj jīvaṃ kṛtvā śvetadvīpam āpnoti ।।
ubhayapakṣadvādaśīṣv evaṃ saṃvatsareṇa svargalokam āpnoti ।। yāvaj jīvaṃ kṛtvā viṣṇulokam ।। evam eva pañcadaśīṣv api ।। yogabhūtaṃ paricaran keśavaṃ mahad āpnuyāt ।।
paurṇamāsī tu mahatī proktā saṃvatsare tu sā ।। tathaiva dvādaśī śuklā yā syāc chravaṇasaṃyutā ।। vane parṇakuṭīṃ kṛtvā vaset ।। triṣavaṇaṃ snāyāt ।।
svakarma cācakṣāṇo grāme grāme bhaikṣyam ācaret ।। tṛṇaśāyī ca syāt ।। etan mahāvratam ।। brāhmaṇaṃ hatvā dvādaśasaṃvatsaraṃ kuryāt ।।
yāgasthaṃ kṣatriyaṃ vaiśyaṃ vā ।। gurviṇīṃ rajasvalāṃ vā ।। atrigotrāṃ vā nārīm ।। mitraṃ vā ।।
nṛpativadhe mahāvratam eva dviguṇaṃ kuryāt ।। pādonaṃ kṣatriyavadhe ।। ardhaṃ vaiśyavadhe ।। tadardhaṃ śūdravadhe ।।
sarveṣu śavaśirodhvajī syāt ।। māsam ekaṃ kṛtavāpano gavām anugamanaṃ kuryāt ।। tāsv āsīnāsv āsīta ।। sthitāsu sthitaś ca syāt ।।
sannāṃ coddharet ।। bhayebhyaś ca rakṣet ।। tāsāṃ śītāditrāṇam akṛtvā nātmanaḥ kuryāt ।। gomūtreṇa snāyāt ।।
gorasaiś ca varteta ।। etad govrataṃ govadhe kuryāt ।। gajaṃ hatvā pañca nīlavṛṣabhān dadyāt ।। turagaṃ vāsaḥ ।।
ekahāyanam anaḍvāhaṃ kharavadhe ।। meṣājavadhe ca ।। suvarṇakṛṣṇalam uṣṭravadhe ।। śvānaṃ hatvā trirātram upavaset ।।
hatvā mūṣakamārjāranakulamaṇḍūkaḍuṇḍubhājagarāṇām anyatamam upoṣitaḥ kṛsaraṃ brāhmaṇaṃ bhojayitvā lohadaṇḍaṃ dakṣiṇāṃ dadyāt ।। godholūkakākajhaṣavadhe trirātram upavaset ।। haṃsabakabalākāmadguvānaraśyenabhāsacakravākānām anyatamaṃ hatvā brāhmaṇāya gāṃ dadyāt ।। sarpaṃ hatvābhrīṃ kārṣṇāyasīṃ dadyāt ।।
ṣaṇḍhaṃ hatvā palālabhārakam ।। varāhaṃ hatvā ghṛtakumbham ।। tittiriṃ tiladroṇam ।। śukaṃ dvihāyanavatsam ।।
krauñcaṃ trihāyanam ।। kravyādamṛgavadhe payasvinīṃ gāṃ dadyāt ।। akravyādamṛgavadhe vatsatarīm ।। anuktamṛgavadhe trirātraṃ payasā varteta ।।
pakṣivadhe naktāśī syāt ।। rūpyamāṣaṃ vā dadyāt ।। hatvā jalacaram upavaset ।। pūrṇe cānasy anasthnāṃ tu śūdrahatyāvrataṃ caret ।।
anashthnāṃ caiva hiṃsāyāṃ prāṇāyāmena śudhyati ।। gulmavallīlatānāṃ ca puṣpitānāṃ ca vīrudhām ।। phalapuṣpodbhavānāṃ ca ghṛtaprāśo viśodhanam ।। vṛthālambhe anugacched gāṃ dinam ekam payovrataḥ ।।
surāpaḥ sarvakarmavarjitaḥ kaṇān varṣam aśnīyāt ।। malānāṃ madyānāṃ cānyatamasya prāśane cāndrāyaṇaṃ kuryāt ।। laśunapalāṇḍugṛñjanaitadgandhiviḍvarāhagrāmakukkuṭavānaragomāṃsabhakṣaṇe ca ।। sarveṣv eteṣu dvijānāṃ prāyaścittānte bhūyaḥ saṃskāraṃ kuryāt ।।
vapanamekhalādaṇḍabhaikṣyacaryāvratāni punaḥsaṃskārakarmaṇi varjanīyāni ।। śaśakaśalyakagodhākhaḍgakūrmavarjaṃ pañcanakhamāṃsāśane saptarātram upavaset ।। gaṇagaṇikāstenagāyanānnāni bhuktvā saptarātraṃ payasā varteta ।। takṣakānnaṃ carmakartuś ca ।।
vārdhuṣikakadaryadīkṣitabaddhanigaḍābhiśastaṣaṇḍhānāṃ ca ।। puṃścalīdāmbhikacikitsakalubdhakakrūrogrocchiṣṭabhojināṃ ca ।। avīrastrī suvarṇakārasapatnapatitānāṃ ca ।। piśunānṛtavādikṣatadharmātmarasavikrayiṇāṃ ca ।।
śailūṣatantuvāyakṛtaghnarajakānāṃ ca ।। karmakāraniṣādaraṅgāvatārivaiṇaśastravikrayiṇāṃ ca ।। śvajīviśauṇḍikatailikacailanirṇejakānāṃ ca ।। rajasvalāsahopapativeśmānāṃ ca ।।
bhrūṇaghnāvekṣitam udakyāsaṃspṛṣṭaṃ patatriṇāvalīḍhaṃ śunā saṃspṛṣṭaṃ gavāghrātaṃ ca ।। kāmataḥ padā spṛṣṭam avakṣutam ।। mattakruddhāturāṇāṃ ca ।। anarcitaṃ vṛthā māṃsaṃ ca ।।
pāṭhīnarohitarājīvasiṃhatuṇḍaśakulavarjaṃ sarvamatsyamāṃsāśane trirātram upavaset ।। sarvajalajamāṃsāśane ca ।। āpaḥ surābhāṇḍasthāḥ pītvā saptarātraṃ śaṅkhapuṣpīśṛtaṃ payaḥ pibet ।। madyabhāṇḍasthāś ca pañcarātram ।।
somapaḥ surāpasyāghrāya gandham udakamagnas trir aghamarṣaṇaṃ japtvā ghṛtaprāśanam ācaret ।। kharoṣṭrakākamāṃsāśane cāndrāyaṇaṃ kuryāt ।। prāśyājñātaṃ sūnāsthaṃ śuṣkamāṃsaṃ ca ।। kravyādamṛgapakṣimāṃsāśane taptakṛcchram ।।
kalaviṅkaplavacakravākahaṃsarajjudālasārasadātyūhaśukasārikābakabalākākokilakhañjarīṭāśane trirātram upavaset ।। ekaśaphobhayadantāśane ca ।। tittirikapiñjalalāvakavartikāmayūravarjaṃ sarvapakṣimāṃsāśane cāhorātram ।। kīṭāśane dinam ekaṃ brahmasuvarcalāṃ pibet ।।
śunāṃ māṃsāśane ca ।। chatrākakavakāśane sāṃtapanam ।। yavagodhūmapayovikāraṃ snehāktaṃ śuktaṃ khāṇḍavaṃ ca varjayitvā yat paryuṣitaṃ tat prāśyopavaset ।। vraścanāmedhyaprabhavān lohitāṃś ca vṛkṣaniryāsān ।।
śālūkavṛthākṛsarasaṃyāvapāyasāpūpaśaṣkulīdevānnāni havīṃṣi ca ।। goajāmahiṣīvarjaṃ sarvapayāṃsi ca ।। anirdaśāhāni tāny api ।। syandinīsandhinīvivatsākṣīraṃ ca ।।
amedhyabhujaś ca ।। dadhivarjaṃ kevalāni ca śuktāni ।। brahmacaryāśramī śrāddhabhojane trirātram upavaset ।। dinam ekaṃ codake vaset ।।
madhumāṃsāśane prājāpatyam ।। biḍālakākanakulākhūcchiṣṭabhakṣaṇe brahmasuvarcalāṃ pibet ।। śvocchiṣṭāśane dinam ekam upoṣitaḥ pañcagavyaṃ pibet ।। pañcanakhaviṇmūtrāśane saptarātram ।।
āmaśrāddhāśane trirātraṃ payasā varteta ।। brāhmaṇaḥ śūdrocchiṣṭāśane saptarātram ।। vaiśyocchiṣṭāśane pañcarātram ।। rājanyocchiṣṭāśane trirātram ।।
brāhmaṇocchiṣṭāśane tv ekāham ।। rājanyaḥ śūdrocchiṣṭāśī pañcarātram ।। vaiśyocchiṣṭāśī trirātram ।। vaiśyaḥ śūdrocchiṣṭāśī ca ।।
caṇḍālānnaṃ bhuktvā trirātram upavaset ।। siddhaṃ bhuktvā parākaḥ ।। mantrais tu saṃskṛtān adyāc chāśvataṃ vidhim āsthitaḥ ।। vṛthā paśughnaḥ prāpnoti pretya ceha ca niṣkṛtim ।।
yajño hi bhūtyai sarvasya tasmād yajñe vadho avadhaḥ ।। yādṛśaṃ bhavati pretya vṛthā māṃsāni khādataḥ ।। yajñārthaṃ nidhanam prāptāḥ prāpnuvanty ucchritīḥ punaḥ ।। atraiva paśavo hiṃsyā nānyatreti kathaṃcana ।।
ātmānaṃ ca paśūṃś caiva gamayaty uttamāṃ gatim ।। nāvedavihitāṃ hiṃsām āpady api samācaret ।। ahiṃsām eva tāṃ vidyād vedād dharmo hi nirbabhau ।। sa jīvaṃś ca mṛtaś caiva na kvacit sukham edhate ।।
sa sarvasya hitaprepsuḥ sukham atyantam aśnute ।। tad evāpnoty ayatnena yo hinasti na kiṃcana ।। na ca prāṇivadhaḥ svargyas tasmān māṃsaṃ vivarjayet ।। prasamīkṣya nivarteta sarvamāṃsasya bhakṣaṇāt ।।
sa loke priyatāṃ yāti vyādhibhiś ca na pīḍyate ।। saṃskartā copahartā ca khādakaś ceti ghātakāḥ ।। anabhyarcya pitṝn devān na tato anyo asty apuṇyakṛt ।। māṃsāni ca na khāded yas tayoḥ puṇyaphalaṃ samam ।।
na tat phalam avāpnoti yan māṃsaparivarjanāt ।। etan māṃsasya māṃsatvaṃ pravadanti manīṣiṇaḥ ।। suvarṇasteyakṛd rājñe karmācakṣāṇo musalam arpayet ।। vadhāt tyāgād vā prayato bhavati ।।
mahāvrataṃ dvādaśābdāni vā kuryāt ।। nikṣepāpahārī ca ।। dhānyadhanāpahārī ca kṛcchram abdam ।। manuṣyastrīkūpakṣetravāpīnām apahāre cāndrāyaṇam ।।
dravyāṇām alpasārāṇāṃ sāṃtapanam ।। bhakṣyabhojyayānaśayyāsanapuṣpamūlaphalānāṃ pañcagavyapānam ।। tṛṇakāṣṭhadrumaśuṣkānnaguḍavastracarmāmiṣāṇāṃ trirātram upavaset ।। maṇimuktāpravālatāmrarajatāyaḥkāṃsyānāṃ dvādaśāhaṃ kaṇān aśnīyāt ।।
kārpāsakīṭajorṇādyapaharaṇe trirātraṃ payasā varteta ।। dviśaphaikaśaphāpaharaṇe dvirātram upavaset ।। pakṣigandhauṣadhirajjuvaidalānām apaharaṇe dinam upavaset ।। prāyaścittaṃ tataḥ kuryāt kalmaṣasyāpanuttaye ।।
tena tena vihīnaḥ syād yatra yatrābhijāyate ।। tasmāt sarvaprayatnena dhanahiṃsāṃ vivarjayet ।। mahad duḥkham avāpnoti dhanahiṃsāparas tayoḥ ।। athāgamyāgamane mahāvratavidhānenābdaṃ cīravāsā vane prājāpatyaṃ kuryāt ।।
paradāragamane ca ।। govrataṃ gogamane ca ।। puṃsy ayonāv ākāśe apsu divā goyāne ca savāsāḥ snānam ācaret ।। caṇḍālīgamane tatsāmyam āpnuyāt ।।
ajñānataś cāndrāyaṇadvayaṃ kuryāt ।। paśuveśyāgamane ca prājāpatyam ।। sakṛd duṣṭā ca strī yat puruṣasya paradāre tadvrataṃ kuryāt ।। tad bhaikṣyabhug japan nityaṃ tribhir varṣair vyapohati ।।
yaḥ pāpātmā yena saha saṃyujyate sa tasyaiva prāyaścittaṃ kuryāt ।। mṛtapañcanakhāt kūpād atyantopahatāc codakaṃ pītvā brāhamaṇas trirātram upavaset ।। dvyahaṃ rājanyaḥ ।। ekāhaṃ vaiśyaḥ ।।
śūdro naktam ।। sarve cānte vratasya pañcagavyaṃ pibeyuḥ ।। ubhau tau narakaṃ yāto mahārauravasaṃjñitam ।। parvānārogyavarjam ṛtāv avagacchan patnīṃ trirātram upavaset ।।
kūṭasākṣī brahmahatyāvrataṃ caret ।। anudakamūtrapurīṣakaraṇe sacailaṃ snānaṃ mahāvyāhṛtihomaś ca ।। sūryābhyuditanirmuktaḥ sacailasnātaḥ sāvitryaṣṭaśatam āvartayet ।। śvasṛgālaviḍvarāhakharavānaravāyasapuṃścalībhir daṣṭaḥ sravantīm āsādya ṣoḍaśa prāṇāyāmān kuryāt ।।
vedāgnyutsādī triṣavaṇasnāyy adhaḥśāyī saṃvatsaraṃ sakṛdbhaikṣyeṇa varteta ।। samutkarṣānṛte guroś cālīkanirbandhe tadākṣepaṇe ca māsaṃ payasā varteta ।। nāstiko nāstikavṛttiḥ kṛtaghnaḥ kūṭavyavahārī brāhmaṇavṛttighnaś caite saṃvatsaraṃ bhaikṣyeṇa varteran ।। parivittiḥ parivettā ca yayā ca parividyate dātā yājakaś ca cāndrāyaṇaṃ kuryāt ।।
prāṇibhūpuṇyasomavikrayī taptakṛcchram ।। ārdrauṣadhigandhapuṣpaphalamūlacarmavetravidalatuṣakapālakeśabhasmāsthigorasapiṇyākatilatailavikrayī prājāpatyam ।। ślaiṣmajatumadhūcchiṣṭaśaṅkhaśuktitrapusīsakṛṣṇalohaudumbarakhaḍgapātravikrayī cāndrāyaṇaṃ kuryāt ।। raktavastraraṅgaratnagandhaguḍamadhurasorṇāvikrayī trirātram upavaset ।।
māṃsalavaṇalākṣākṣīravikrayī cāndrāyaṇaṃ kuryāt ।। taṃ ca bhūyaś copanayet ।। uṣṭreṇa khareṇa vā gatvā nagnaḥ snātvā suptvā bhuktvā prāṇāyāmatrayam kuryāt ।। māsaṃ goṣṭhe payaḥ pītvā mucyate asatpratigrahāt ।।
abhicāram ahīnaṃ ca tribhiḥ kṛcchrair vyapohati ।। tāṃś cārayitvā trīn kṛcchrān yathāvidhy upanāyayet ।। brāhmaṇyāc ca parityaktās teṣām apy etad ādiśet ।। tasyotsargeṇa śudhyanti japyena tapasā tathā ।।
snātakavratalope ca prāyaścittam abhojanam ।। kurvīta viprasyotpādya śoṇitam ।। kṛtanirṇejanāṃś caitān na jugupseta dharmavit ।। śaraṇāgatahantṝṃś ca strīhantṝṃś ca na saṃvaset ।।
prāyaścittārdham arhanti striyo rogiṇa eva ca ।। śaktiṃ cāvekṣya pāpaṃ ca prāyaścittaṃ prakalpyet ।। atha rahasyaprāyaścittāni bhavanti ।। sravantīm āsādya snātaḥ pratyahaṃ ṣoḍaśa prāṇāyāmān salakṣaṇān kṛtvaikakālaṃ haviṣyāśī māsena brahmahā pūto bhavati ।।
karmaṇo ante payasvinīṃ gāṃ dadyāt ।। vratenāghamarṣaṇena ca surāpaḥ pūto bhavati ।। gāyatrīdaśasāhasrajapena suvarṇasteyakṛt ।। trirātropoṣitaḥ puruṣasūktajapahomābhyāṃ gurutalpagaḥ ।।
tathāghamarṣaṇaṃ sūktaṃ sarvapāpāpanodakam ।। dahyante sarvapāpāni prāṇāyāmair dvijasya tu ।। triḥ paṭhed āyataprāṇaḥ prāṇāyāmaḥ sa ucyate ।। vedatrayān niraduhad bhūr bhuvaḥ svar itīti ca ।।
tad ity ṛco asyāḥ sāvitryāḥ parameṣṭhī prajāpatiḥ ।। saṃdhyayor vedavid vipro vedapuṇyena yujyate ।। mahato apy enaso māsāt tvacevāhir vimucyate ।। viprakṣatriyaviḍjātir garhaṇāṃ yāti sādhuṣu ।।
tripadā caiva gāyatrī vijñeyā brāhmaṇo mukham ।। sa brahma param abhyeti vāyubhūtaḥ khamūrtimān ।। sāvitryās tu paraṃ nānyan maunāt satyaṃ viśiṣyate ।। akṣaraṃ tv akṣaraṃ jñeyaṃ brahmā caiva prajāpatiḥ ।।
upāṃśuḥ syāc chataguṇaḥ sahasro mānasaḥ smṛtaḥ ।। te sarve japayajñasya kalāṃ nārhanti ṣoḍaśīm ।। kuryād anyan na vā kuryān maitro brāhmaṇa ucyate ।। athāthaḥ sarvavedapavitrāṇi bhavanti ।।
yeṣāṃ japyaiś ca homaiś ca dvijātayaḥ pāpebhyaḥ pūyante ।। aghamarṣaṇam ।। devakṛtam ।। śuddhavatyaḥ ।।
taratsamandīyam ।। kūśmāṇḍyaḥ ।। pāvamānyaḥ ।। durgāsāvitrī ।।
atīṣaṅgāḥ ।। padastomāḥ ।। samāni vyāhṛtayaḥ ।। bhāruṇḍāṇi ।।
candrasāma ।। puruṣavrate sāmanī ।। abliṅgam ।। bārhaspatyam ।।
gosūktam ।। aśvasūktam ।। sāmanī candrasūkte ca ।। śatarudriyam ।।
atharvaśiraḥ ।। trisuparṇam ।। mahāvratam ।। nārāyaṇīyam ।।
puruṣasūktaṃ ca ।। etāni gītāni punāti jantūn jātismaratvaṃ labhate yadīcchet ।। atha tyājyāḥ ।। vrātyāḥ ।।
patitāḥ ।। tripuruṣaṃ mātṛtaḥ pitṛtaś cāśuddhāḥ ।। sarva evābhojyāś cāpratigrāhyāḥ ।। apratigrāhyebhyaś ca pratigrahaprasaṅgaṃ varjayet ।।
pratigraheṇa brāhmaṇānāṃ brāhmaṃ tejaḥ praṇaśyati ।। dravyāṇāṃ vāvijñāya pratigrahavidhiṃ yaḥ pratigrahaṃ kuryāt sa dātrā saha nimajjati ।। pratigrahasamarthaś ca yaḥ pratigrahaṃ varjayet sa dātṛlokam avāpnoti ।। edhodakamūlaphalābhayāmiṣamadhuśayyāsanagṛhapuṣpadadhiśākaṃś cābhyudyatān na nirṇudet ।।
grāhyāṃ prajāpatir mene api duṣkṛtakarmaṇaḥ ।। na ca havyaṃ vahaty agnir yas tām abhyavamanyate ।। sarvataḥ pratigṛhṇīyān na tu tṛpyet svayaṃ tataḥ ।। nādadyāt kulaṭāṣaṇḍhapatitebhyas tathā dviṣaḥ ।।
ātmano vṛttim anvicchan gṛhṇīyāt sādhutaḥ sadā ।। ete śūdreṣu bhojyānnā yaś cātmānaṃ nivedayet ।। atha gṛhāśramiṇas trividho artho bhavati ।। śuklaḥ śabalo asitaś ca ।।
śuklenārthena yad aurdhvadehikaṃ karoti tenāsya devatvam āsādayati ।। yac chabalena tan mānuṣyam ।। yat kṛṣṇena tat tiryaktvam ।। svavṛttyupārjitaṃ sarveṣāṃ śuklam ।।
anantaravṛttyupāttaṃ śabalam ।। ekāntaritavṛttyupāttaṃ ca kṛṣṇam ।। aviśeṣeṇa sarveṣāṃ dhanaṃ śuklam udāhṛtam ।। kṛtopakārād āptaṃ ca śabalaṃ samudāhṛtam ।।
vyājenopārjitaṃ yac ca tat kṛṣṇaṃ samudāhṛtam ।। tathāvidham avāpnoti sa phalaṃ pretya ceha ca ।। gṛhāśramī vaivāhikāgnau pākayajñān kuryāt ।। sāyaṃ prātaś cāgnihotraṃ ।।
juhuyāt ।। candrārkasaṃnikarṣaviprakarṣayor darśapūrṇamāsābhyāṃ yajeta ।। pratyayanaṃ paśunā ।। śaradgrīṣmayoś ca āgrayaṇena ।।
vrīhiyavayor vā pāke ।। traivārṣikābhyadhikān naḥ ।। pratyabdaṃ somena ।। vittābhāve iṣṭyā vaiśvānaryā ।।
yajñārthaṃ bhikṣitam avāptam arthaṃ sakalam eva vitaret ।। sāyaṃ prātar vaiśvadevaṃ juhuyāt ।। bhikṣāṃ ca bhikṣave dadyāt ।। arcitabhikṣādānena godānaphalam āpnoti ।।
bhikṣvabhāve grāsamātraṃ gavāṃ dadyāt ।। vahnau vā prakṣipet ।। bhukte apy anne vidyamāne na bhikṣukaṃ pratyācakṣīta ।। kaṇḍanī peṣaṇī cullī udakumbha upaskara iti pañca sūnā gṛhasthasya ।।
tanniṣkṛtyarthaṃ ca brahmadevabhūtapitṛnarayajñān kuryāt ।। svādhyāyo brahmayajñaḥ ।। homo daivaḥ ।। pitṛtarpaṇaṃ pitryaḥ ।।
balir bhautaḥ ।। nṛyajñaś cātithipūjanam ।। na nirvapati pañcānām ucchvasan na sa jīvati ।। tasmād abhyāgatān etān gṛhastho nāvamānayet ।।
pradadāti gṛhasthaś ca tasmāc chreṣṭho gṛhāśramī ।। āśāsate kuḍumbibhyas tasmāc chreṣṭho gṛhāśramī ।। svādhyāyasevāṃ pitṛtarpaṇaṃ ca kṛtvā gṛhī śakrapadaṃ prayāti ।। brāhme muhūrte utthāya mūtrapurīṣotsargaṃ kuryāt ।।
dakṣiṇābhimukho rātrau divā codaṅmukhaḥ saṃdhyayoś ca ।। nāpracchāditāyāṃ bhūmau ।। na phālakṛṣṭāyām ।। na chāyāyām ।।
na coṣare ।। na śādvale ।। na sasattve ।। na garte ।।
na valmīke ।। na pathi ।। na rathyāyām ।। na parāśucau ।।
nodyāne ।। nodyānodkasamīpayoḥ ।। na bhasmani ।। nāṅgāre ।।
na gomaye ।। na govraje ।। nākāśe ।। nodake ।।
na pratyanilānalendvarkastrīgurubrāhmaṇānām ।। naivānavaguṇṭhitaśirāḥ ।। loṣṭeṣṭakāparimṛṣṭagudo gṛhītaśiśnaś cotthāyādbhir mṛdbhiś coddhṛtābhir gandhalepakṣayakaraṃ śaucaṃ kuryāt ।। ubhayoḥ sapta dātavyā mṛdas tisras tu pādayoḥ ।।
triguṇaṃ tu vanasthānāṃ yatīnāṃ tu caturguṇam ।। atha pālāśaṃ dantadhāvanaṃ nādyāt ।। naiva śleṣmātakāriṣṭavibhītakadhavadhanvanajam ।। na ca bandhūkanirguṇḍīśigrutilvatindukajam ।।
na ca kovidāraśamīpīlupippaleṅgudaguggulujam ।। na pāribhadrakāmlikāmocakaśālmalīśaṇajam ।। na madhuram ।। nāmlam ।।
nordhvaśuṣkam ।। na suṣiram ।। na pūtigandhi ।। na picchilam ।।
na dakṣiṇāparābhimukhaḥ ।। adyāc codaṅmukhaḥ prāṅmukho vā ।। vaṭāsanārkakhadirakarañjabadarasarjanimbārimedāpāmārgamālatīkakubhabilvānām anyatamam ।। kaṣāyaṃ tiktaṃ kaṭukaṃ ca ।।
prātarbhūtvā ca yatavāg bhakṣayed dantadhāvanam ।। amāvāsyāṃ na cāśnīyād dantakāṣṭhaṃ kadācana ।। atha dvijātīnāṃ kanīnikāmūle prājāpatyaṃ nāma tīrtham ।। aṅguṣṭhamūle brāhmam ।।
aṅgulyagre daivam ।। tarjanīmūle pitryam ।। anagnyuṣṇābhir aphenilābhiḥ aśūdraikakarāvarjitābhir akṣārābhir adbhiḥ śucau deśe svāsīno antarjānu prāṅmukhaś codaṅmukho vā tanmanāḥ sumanāś cācāmet ।। brāhmeṇa tīrthena trir ācāmet ।।
dviḥ pramṛjyāt ।। khāny adbhir mūrdhānaṃ hṛdayaṃ spṛśet ।। śudhyeran strī ca śūdraś ca sakṛt spṛṣṭābhir antataḥ ।। atha yogakṣemārtham īśvaram abhigacchet ।।
naiko adhvānaṃ prapadyeta ।। nādhārmikaiḥ sārdham ।। na vṛṣalaiḥ ।। na dviṣadbhiḥ ।।
nātipratyūṣasi ।। nātisāyam ।। na saṃdhyayoḥ ।। na madhyāhne ।।
na saṃnihitapānīyam ।। nātitūrṇam ।। na satataṃ bālavyādhitārtair vāhanaiḥ ।। na hīnāṅgaiḥ ।।
na dīnaiḥ ।। na gobhiḥ ।। nādāntaiḥ ।। yavasodake vāhanānām adattvā ātmanaḥ kṣuttṛṣṇāpanodanaṃ na kuryāt ।।
na catuṣpatham adhitiṣṭhet ।। na rātrau vṛkṣamūle ।। na śūnyālayam ।। na tṛṇam ।।
na paśūnāṃ bandhanāgāram ।। na keśatuṣakapālāsthibhasmāṅgārān ।। na kārpāsāsthi ।। catuṣpathaṃ prakakṣiṇīkuryāt ।।
devatārcāṃ ca ।। prajñātāṃś ca vanasptīn ।। agnibrāhmaṇagaṇikāpūrṇakumbhādarśacchatradhvajapatākāśrīvṛkṣavardhamānanandyāvartāṃś ca ।। tālavṛntacāmarāśvagajājagodadhikṣīramadhusiddhārthakāṃś ca ।।
vīṇācandanāyudhārdragomayaphalapuṣpārdraśākagorocanādūrvāprarohāṃś ca ।। uṣṇīṣālaṃkāramaṇikanakarajatavastrāsanayānāmiṣāṃś ca ।। bhṛṅgāroddhṛtorvarābaddhaikapaśukumārīmīnāṃś ca dṛṣṭvā prayāyād iti ।। atha mattonmattavyaṅgān dṛṣṭvā nivarteta ।।
vāntaviriktamuṇḍajaṭilavāmanāṃś ca ।। kāṣāyipravrajitamalināṃś ca ।। tailaguḍaśuṣkagomayendhanatṛṇapalāśabhasmāṅgārāṃś ca ।। lavaṇaklībāsavanapuṃsakakārpāsarajjunigaḍamuktakeśāṃś ca ।।
vīnācandanārdraśākoṣṇīṣālaṃkaraṇakumārīs tu prasthānakāle abhinandayed iti ।। devabrāhmaṇagurubabhrudīkṣitānāṃ chāyāṃ nākrāmet ।। niṣṭhyūtavāntarudhiraviṇmūtrasnānodakāni ca ।। na vatsatantrīṃ laṅghayet ।।
pravarṣati na dhāvet ।। na vṛthā nadīṃ taret ।। na devatābhyaḥ pitṛbhyaś codakam apradāya ।। na bāhubhyām ।।
na bhinnayā nāvā ।। na kūlam adhitiṣṭhet ।। na kūpam avalokayet ।। na laṅghayet ।।
panthā deyā nṛpas tv eṣāṃ mānyaḥ snātaś ca bhūpateḥ ।। paranipāneṣu na snānam ācaret ।। ācaret pañca piṇḍān uddhṛtyāpas tad āpadi ।। nājīrṇe ।।
na cāturaḥ ।। na nagnaḥ ।। na rātrau ।। rāhudarśanavarjam ।।
na saṃdhyayoḥ ।। prātaḥsnānaśīlo aruṇatāmrāṃ prācīm ālokya snāyāt ।। snātaḥ śiro nāvadhunet ।। nāṅgebhyas toyam uddharet ।।
na tailavat saṃspṛśet ।। nāprakṣālitaṃ pūrvadhṛtaṃ vasanaṃ bibhṛyāt ।। snāta eva soṣṇīṣe dhaute vāsasī bibhṛyāt ।। na mlecchāntyajapatitaiḥ saha saṃbhāṣaṇaṃ kuryāt ।।
snāyāt prasravaṇadevakhātasarovareṣu ।। uddhṛtāt bhūmiṣṭham udakaṃ puṇyaṃ, sthāvarāt prasravat, tasmān nādeyaṃ, tasmād api sādhuparigṛhītaṃ, sarvata eva gāṅgam ।। mṛttoyaiḥ kṛtamalāpakaṛṣo apsu nimajjyopaviśyāpo hi ṣṭheti tisṛbhir hiraṇyavarṇeti catasṛbhir idam āpaḥ pravahateti ca tīrtham abhimantrayet ।। tato apsu nimagnas trir aghamarṣaṇaṃ japet ।।
tadviṣṇoḥ paramaṃ padam iti vā ।। drupadāṃ sāvitrīṃ ca ।। yuñjate mana ity anuvākaṃ vā ।। puruṣasūktaṃ vā ।।
snātaś cārdravāsā devapitṛtarpaṇam ambhaḥstha eva kuryāt ।। parivartitavāsāś cet tīrtham uttīrya ।। akṛtvā devapitṛtarpaṇaṃ snānaśāṭīṃ na pīḍayet ।। snātvācamya vidhivad upaspṛśet ।।
puruṣasūktena pratyṛcaṃ puruṣāya puṣpāni dadyāt ।। udakāñjalīṃś ca ।। ādāv eva daivena tīrthena devānāṃ tarpaṇaṃ kuryāt ।। tadanantaraṃ pitryeṇa pitṝṇām ।।
tatrādau svavaṃśyānāṃ tarpaṇaṃ kuryāt ।। tataḥ saṃbandhibāndhavānām ।। tataḥ suhṛdām ।। evaṃ nityasnāyī syāt ।।
snātaś ca pavitrāṇi yathāśakti japet ।। viśeṣataḥ sāvitrīm ।। puruṣasūktaṃ ca ।। naitābhyām adhikam asti ।।
pavitrāṇāṃ tathā japye dāne ca vidhibodhite ।। abmātreṇābhiṣiktasya naśyanta iti dhāraṇā ।। nityasnānena pūyante ye api pāpakṛto narāḥ ।। athātaḥ susnātaḥ suprakṣālitapāṇipādaḥ svācānto devatārcāyāṃ sthale vā bhagavantam anādinidhanaṃ vāsudevam abhyarcayet ।।
aśvinoḥ prāṇas tau ta iti jīvādānaṃ dattvā yuñjate mana ity anuvākenāvāhanaṃ kṛtvā jānubhyāṃ pāṇibhyāṃ śirasā ca namaskāraṃ kuryāt ।। āpo hi ṣṭheti tisṛbhir arghyaṃ nivedayet ।। hiraṇyavarṇā iti catasṛbhiḥ pādyam ।। śaṃ na āpo dhanvanyā ity ācamanīyam ।।
idam āpaḥ pravahateti snānīyam ।। rathe akṣeṣu vrṣabhasya vāje ity anulepanālaṃkārau ।। yuvā suvāsā iti vāsaḥ ।। puṣpāvatīr iti puṣpam ।।
dhūr asi dhūrveti dhūpam ।। tejo asi śukram iti dīpam ।। dadhikrāvṇa iti madhuparkam ।। hiraṇyagarbha ity aṣṭābhir naivedyam ।।
sāvitreṇaiva tat sarvaṃ devāya vinivedayet ।। tenaiva cājyaṃ juhuyād yadīcchec chāśvataṃ padam ।। na naktaṃ gṛhītenodakena devapitṛkarma kuryāt ।। cadanamṛgamadadārukarpūrakuṅkumajātīphalavarjam anulepanaṃ na dadyāt ।।
na vāso nīlīraktam ।। na maṇisuvarṇayoḥ pratirūpam alaṃkaraṇam ।। nograghandhi ।। nāgandhi ।।
na kaṇṭakijam ।। kaṇṭakijam api śuklaṃ sugandhikaṃ tu dadyāt ।। raktam api kuṅkumaṃ jalajaṃ ca dadyāt ।। na dhūpārthe jīvajātam ।।
na ghṛtatailaṃ vinā kiṃcana dīpārthe ।। nābhakṣyaṃ naivedyārthe ।। na bhakṣye apy ajāmahiṣīkṣīre ।। pañcanakhamatsyavarāhamāṃsāni ca ।।
tanmanāḥ sumanā bhūtvā tvarākrodhavivarjitaḥ ।। athāgniṃ parisamuhya paryukṣya paristīrya pariṣicya sarvataḥ pākād agram uddhṛtya juhuyāt ।। vāsudevāya saṃkarṣaṇāya pradyumnāyāniruddhāya puruṣāya satyāyācyutāya vāsudevāya ।। athāgnaye, somāya, mitrāya, varuṇāya, indrāya, indrāgnibhyāṃ, viśvebhyo devebhyaḥ, prajāpataye, anumatyai, dhanvantaraye, vāstoṣpataye, agnaye sviṣṭakṛte ca ।।
tato annaśeṣeṇa balim upaharet ।। bhakṣopabhakṣābhyām ।। abhitaḥ pūrveṇāgnim ।। ambā nāmāsīti, dulā nāmāsīti, nitantī nāmāsīti, cupuṇīkā nāmāsīti sarvāsām ।।
nandini subhage sumaṅgali bhadraṃkarīti svaśriṣv abhipradakṣiṇam ।। sthūṇāyāṃ dhruvāyāṃ śriyai hiraṇyakeśyai vanaspatibhyaś ca ।। dharmādharmayor dvāre mṛtyave ca ।। udadhāne varuṇāya ।।
viṣṇava ity ulūkhale ।। marudbhya iti dṛṣadi ।। upari śaraṇe vaiśravaṇāya rājñe bhūtebhyaś ca ।। indrāyendrapuruṣebhyaś ceti pūrvārdhe ।।
yamāya yamapuruṣebhya iti dakṣinārdhe ।। varuṇāya varuṇapuruṣebhya iti paścārdhe ।। somāya somapuruṣebhya ity uttarārdhe ।। brahmaṇe brahmapuruṣebhya iti madhye ।।
ūrdhvam ākāśāya ।। sthaṇḍile divācarebhyo bhūtebhya iti divā ।। naktaṃcarebhya iti naktam ।। tato darbheṣu pitre pitāmahāya prapitāmahāya mātre pitāmahyai prapitāmahyai nāmagotrābhyāṃ ca piṇḍanirvāpaṇaṃ kuryāt ।।
piṇḍānāṃ cānulepanapuṣpadhūpanaivedyādi dadyāt ।। udakakalaśam upanidhāya svastyayanaṃ vācayet ।। śvakākaśvapacānāṃ bhuvi nirvapet ।। bhikṣāṃ ca dadyāt ।।
atithipūjane ca paraṃ yatnam ātiṣṭheta ।। sāyam atithiṃ prāptaṃ prayatnenārcayet ।। anāśitam atithiṃ gṛhe na vāsayet ।। yathā varṇānāṃ brāhmaṇaḥ prabhur yathā strīṇāṃ bhartā tathā gṛhasthasyātithiḥ ।।
tatpūjayā svargam āpnoti ।। tasmāt sukṛtam ādāya duṣkṛtaṃ tu prayacchati ।। anityaṃ hi sthito yasmāt tasmād atithir ucyate ।। upasthitaṃ gṛhe vindyād bhāryā yatrāgnayo api vā ।।
bhuktavatsu ca vipresu kāmaṃ tam api bhojayet ।। bhojayet saha bhṛtyais tāv ānṛśaṃsyaṃ prayojayan ।। prakṛtānnaṃ yathāśakti bhojayet saha bhāryayā ।। atithibhyo agra evaitān bhojayed avicārayan ।।
bhuñjāno na sa jānāti śvagṛdhrair jagdhim ātmanaḥ ।। bhuñjīyātāṃ tataḥ paścād avaśiṣṭaṃ tu daṃpatī ।। pūjayitvā tataḥ paścād gṛhasthaḥ śeṣabhug bhavet ।। yajñaśiṣṭāśanaṃ hy etat satām annaṃ vidhīyate ।।
na cāpnoti gṛhī lokān yathā tv atithipūjanāt ।। annaṃ caiva yathāśaktyā satkṛtya vidhipūrvakam ।। pratyekadānenāpnoti gopradānasamaṃ phalam ।। candrārkoparāge nāśnīyāt ।।
snātvā muktayor aśnīyāt ।। amuktayor astaṃ gatayoḥ snātvā dṛṣṭvā cāpare ahni ।। na gobrāhmaṇoparāge aśnīyāt ।। na rājño vyasane ।।
pravasitāgnihotrī yadāgnihotraṃ kṛtaṃ manyate tadāśnīyāt ।। yadā kṛtaṃ manyeta vaiśvadevam api ।। parvaṇi ca yadā kṛtaṃ manyeta parva ।। nāśnīyāc cājīrṇe ।।
nārdharātre ।। na madyāhne ।। na saṃdhyayoḥ ।। nārdravāsāḥ ।।
naikavāsāḥ ।। na nagnaḥ ।। nodake ।। notkuṭakaḥ ।।
na bhinnāsanagataḥ ।। na ca śayanagataḥ ।। na bhinnabhojane ।। notsaṅge ।।
na bhuvi ।। na pāṇau ।। lavaṇaṃ ca yatra dadyāt tan nāśnīyāt ।। na bālakān nirbhatseyan ।।
naiko mṛṣṭam ।। noddhṛtasneham ।। na divā dhānāḥ ।। na rātrau tilasaṃbandham ।।
na dadhisaktūn ।। na kovidāravaṭapippalaśāṇaśākam ।। nādattvā ।। nāhutvā ।।
nānārdrapādaḥ ।। nānārdrakaramukhaś ca ।। nocchiṣṭaś ca ghṛtam ādadyāt ।। na candrārkatārakā nirīkṣeta ।।
na mūrdhānaṃ spṛśet ।। na brahma kīrtayet ।। prāṅmukho aśnīyāt ।। dakṣiṇāmukho vā ।।
abhipūjyānnam ।। sumanāḥ sragvyanuliptaś ca ।। na niḥśeṣakṛt syāt ।। anyatra dadhimadhusarpiḥpayaḥsaktupalamodakebhyaḥ ।।
bahūnāṃ prekṣamāṇānāṃ naikasmin bahavas tathā ।। piben nāñjalinā toyaṃ nātisauhityam ācaret ।। nātiprage nātisāyaṃ na sāyaṃ prātar āśitaḥ ।। śayānaḥ prauḍhapādaś ca kṛtvā caivāvasakthikām ।।
nāṣṭamīcaturdaśīpañcadaśīṣu striyam upeyāt ।। na śrāddhaṃ bhuktvā ।। na dattvā ।। nopanimantritaḥ śrāddhe ।।
na vratī ।। na dīkṣitaḥ ।। na devāyatanaśmaśānaśūnyālayeṣu ।। na vṛkṣamūleṣu ।।
na divā ।। na saṃdhyayoḥ ।। na malinām ।। na malinaḥ ।।
nābhyaktām ।। nābhyaktaḥ ।। na rogārtām ।। na rogārtaḥ ।।
nopeyād gurviṇīṃ nārīṃ dīrgham āyur jijīviṣuḥ ।। nārdrapādaḥ supyāt ।। nottarāparaśirāḥ ।। na nagnaḥ ।।
nānuvaṃśam ।। nākāśe ।। na pālāśe śayane ।। na pañcadārukṛte ।।
na gajabhagnakṛte ।। na vidyuddagdhakṛte ।। na bhinne ।। nāgnipṛṣṭhe ।।
na ghaṭāsiktadrumaje ।। na śmaśānaśūnyālayadevatāyataneṣu ।। na capalamadhye ।। na nārīmadhye ।।
na dhānyagoguruhutāśanasurāṇām upari ।। deśe na ca aśucau nārdre na ca parvatamastake ।। atha na kaṃcanāvamanyeta ।। na ca hīnādhikāṅgān mūrkhān dhanahīnān avahaset ।।
na hīnān seveta ।। svādhyāyavirodhi karma nācaret ।। vayo anurūpaṃ veṣaṃ kuryāt ।। śrutasyābhijanasya dhanasya deśasya ca ।।
noddhataḥ ।। nityaṃ śāstrādyavekṣī syāt ।। sati vibhave na jīrṇamalavadvāsāḥ syāt ।। na nāstīty abhibhāṣeta ।।
na nirgandhogragandhi raktaṃ ca mālyaṃ bibhṛyāt ।। bibhṛyāj jalajaṃ raktam api ।। yaṣṭiṃ ca vaiṇavīm ।। kamaṇḍaluṃ ca sodakam ।।
kārpāsam upavītam ।। raukme ca kuṇḍale ।। nādityam udyantam īkṣeta ।। nāstaṃ yāntam ।।
na vāsasā tirohitam ।। na cādarśajalamadhyastham ।। na madhyāhne ।। na kruddhasya guror mukham ।।
na tailodakayoḥ svāṃ chāyām ।। na malavaty ādarśe ।। na patnīṃ bhojanasamaye ।। na striyaṃ nagnām ।।
na kaṃcana mehamānam ।। na cālānabhraṣṭaṃ kuñjaram ।। na ca viṣamastho vṛṣādiyuddham ।। nonmattam ।।
na mattam ।। nāmedhyam agnau prakṣipet ।। nāsṛk ।। na viṣam ।।
ambhasyāpi ।। nāgniṃ laṅghayet ।। na pādau pratāpayet ।। na kuśeṣu parimṛjyāt ।।
na kāṃsyabhājane dhāvayet ।। na pādaṃ pādena ।। na bhuvam ālikhet ।। na loṣṭamardī syāt ।।
na tṛṇacchedī syāt ।। na dantair nakhalomāni chindyāt ।। dyūtaṃ ca varjayet ।। bālātapasevāṃ va ।।
vastropānahamālyopavītāny anyadhṛtāni na dhārayet ।। na śūdrāya matiṃ dadyāt ।। nocchiṣṭahaviṣī ।। na tilān ।।
na cāsyopadiśed dharmam ।। na vratam ।। na saṃhatābhyāṃ pāṇibhyāṃ śira udaraṃ ca kaṇḍūyet ।। na dadhisumanasī pratyācakṣīta ।।
nātmanaḥ srajam apakarṣet ।। suptaṃ na prabodhayet ।। na raktaṃ virāgayet ।। nodakyām abhibhāṣeta ।।
na mlecchāntyajān ।। agnidevabrāhmaṇasaṃnidhau dakṣiṇaṃ pāṇim uddharet ।। na parakṣetre carantīṃ gām ācakṣīta ।। na pibantaṃ vatsakam ।।
noddhatān praharṣayet ।। na śūdrarājye nivaset ।। nādhārmikajanākīrṇe ।। na saṃvased vaidyahīne ।।
nopasṛṣṭe ।। na ciraṃ parvate ।। na vṛthāceṣṭāṃ kuryāt ।। na nṛtyagīte ।।
nāsphoṭanam ।। nāślīlaṃ kīrtayet ।। nānṛtam ।। nāpriyam ।।
na kaṃcin marmaṇi spṛśet ।। nātmānam avajānīyād dīrgham āyur jijīviṣuḥ ।। ciraṃ saṃdhyopāsanaṃ kuryāt ।। na sarpaśastraiḥ kṛīḍet ।।
animittataḥ khāni na spṛśet ।। parasya daṇḍaṃ nodyacchet ।। śāsyaṃ śāsanārthaṃ tāḍayet ।। taṃ veṇudalena rajjvā vā pṛṣṭhe ।।
devabrāhmaṇaśāstramahātmanāṃ parivādaṃ pariharet ।। dharmaviruddhau cārthakāmau ।। lokavidviṣṭaṃ ca dharmam api ।। parvasu ca śāntihomān kuryāt ।।
na tṛṇam api chindyāt ।। alaṃkṛtaś ca tiṣṭhet ।। evam ācārasevī syāt ।। tam ācāraṃ niṣeveta dharmakāmo jitendriyaḥ ।।
ācārād dhanam akṣayyam ācārād dhanty alakṣaṇam ।। śraddhadhāno anasūyaś ca śataṃ varṣāṇi jīvati ।। damayamena tiṣṭhet ।। damaś cendriyāṇāṃ prakīrtitaḥ ।।
dāntasyāyaṃ lokaḥ paraś ca ।। nādāntasya kriyā kācit samṛdhyati ।। damena sarvam āpnoti yat kiṃcin manasecchati ।। taṃ ced rathaṃ nāpaharanti vājinas tathāgataṃ nāvajayanti śatravaḥ ।।
tadvat kāmā yaṃ praviśanti sarve sa śāntim āpnoti na kāmakāmī ।। atha śrāddhepsuḥ pūrvedyur brāhmaṇān āmantrayet ।। dvitīye ahni śuklapakṣasya pūrvāhṇe kṛṣṇapakṣasyāparāhṇe viprān susnātān svācāntān yathābhūyo vayaḥkrameṇa kuśottareṣv āsaneṣūpaveśayet ।। dvau daive prāṅmukhau trīṃś ca pitrye udaṅmukhān ।।
ekaikam ubhayatra veti ।। āmaśrāddheṣu kāmyeṣu ca prathamapañcakenāgniṃ hutvā ।। paśuśrāddheṣu madhyamapañcakena ।। amāvāsyāsūttamapañcakena ।।
āgrahāyaṇyā ūrdhvaṃ kṛṣṇāṣṭakāsu ca krameṇaiva prathamamadhyamottamapañcakaiḥ ।। anvaṣṭakāsu ca ।। tato brāhmaṇānujñātaḥ pitṝn āvāhayet ।। apayantv asurā iti dvābhyāṃ tilaiḥ yātudhānānāṃ visarjanaṃ kṛtvā ।।
eta pitaraḥ sarvāṃs tān agra ā me yantv etad vaḥ pitara ity āvāhanaṃ kṛtvā, kuśatilamiśreṇa gandhodakena yās tiṣṭhanty amṛtā vāg iti yan me māteti ca pādyaṃ nivedya, arghyaṃ kṛtvā nivedya cānulepanaṃ kṛtvā kuśatilavastrapuṣpālaṃkāradhūpadīpair yathāśaktyā viprān samabhyarcya ghṛtaplutam annam ādāya ādityā rudrā vasava iti vīkṣya, agnau karavāṇīty uktvā tac ca vipraiḥ kurv ity ukte āhutitrayaṃ dadyāt ।। ye māmakāḥ pitara etad vaḥ pitaro ayaṃ yajña iti ca havir anumantraṇaṃ kṛtvā yathopapanneṣu pātreṣu viśeṣād rajatamayeṣv annaṃ namo viśvebhyo devebhya ity annam ādau prāṅmukhayor nivedayet ।। pitre pitāmahāya prapitāmahāya ca nāmagotrābhyām udaṅmukheṣu ।। tad adatsu brāhmaṇeṣu yan me prakāmād ahorātrair yad vaḥ kravyād iti japet ।।
itihāsapurāṇadharmaśāstrāṇi ceti ।। ucchiṣṭasaṃnidhau dakṣināgreṣu kuśeṣu pṛthivī darvir akṣitā ity ekaṃ piṇḍaṃ pitre nidadhyāt ।। antarikṣaṃ darvir akṣitā ity dvitīyaṃ piṇḍaṃ pitāmahāya ।। dyaur darvir akṣitā iti tṛtīyaṃ prapitāmahāya ।।
ye atra pitaraḥ pretā iti vāso deyam ।। vīrānnaḥ pitaro dhatta ity annam ।। atra pitaro mādayadhvaṃ yathābhāgam iti darbhamūle karāvagharṣaṇam ।। ūrjaṃ vahantīr ity anena sodakena pradakṣiṇaṃ piṇḍānāṃ vikiraṇaṃ kṛtvā arghapuṣpadhūpālepanānnādibhakṣyabhojyāni nivedayet ।।
udakapātraṃ madhughṛtatilaiḥ saṃyuktaṃ ca ।। bhuktavatsu brāhmaṇeṣu tṛptim āgateṣu, mā me kṣeṣthety annaṃ satṛṇam abhyukṣyānnavikiram ucchiṣṭāgrataḥ kṛtvā, tṛptā bhavantaḥ saṃpannam iti ca pṛṣṭvā udaṅmukheṣv ācamanam ādau dattvā, tataḥ prāṅmukheṣu dattvā, tataś ca suprokṣitam iti śrāddhadeśaṃ saṃprokṣya, darbhapāṇiḥ sarvaṃ kuryāt ।। tataḥ prāṅmukhāgrato yan me rāma iti pradakṣiṇaṃ kṛtvā pratyetya ca, yathāśaktidakṣiṇābhiḥ samabhyarcya, abhiramantu bhavanta ity uktvā, tair ukte abhiratāḥ sma iti, devāś ca pitaraś cety abhijapet ।। akṣayyodakaṃ ca nāmagotrābhyāṃ dattvā viśve devāḥ prīyantām iti prāṅmukhebhyas tataḥ prāñjalir idaṃ tanmanāḥ sumanā yāceta ।।
śraddhā ca no mā vyagamad bahu deyaṃ ca no astv iti ।। tathāstv iti brūyuḥ ।। yācitāraś ca naḥ santu mā ca yāciṣma kaṃcana ।। ity etābhyām āśiṣaḥ pratigṛhya ।।
pūjayitvā yathānyāyam anuvrajyābhivādya ca ।। aṣṭakāsu daivapūrvaṃ śākamāṃsāpūpaiḥ śrāddhaṃ kṛtvānvaṣṭakāsv aṣṭakāvad vahnau hutvā daivapūrvam eva mātre pitāmahyai prapitāmahyai ca pūrvavad brāhmaṇān bhojayitvā dakṣiṇābhiś cābhyarcyānuvrajya visarjayet ।। tataḥ karṣūḥ kuryāt ।। tanmūle prāgudagagnyupasamādhānaṃ kṛtvā piṇḍanirvapaṇam ।।
karṣūtrayamūle puruṣāṇāṃ karṣūtrayamūle strīṇām ।। puruṣakarṣūtrayaṃ sānnenodakena pūrayet ।। strīkarṣūtrayaṃ sānnena payasā ।। dadhnā māṃsena payasā pratyekaṃ karṣūtrayam ।।
pūrayitvā japed etad bhavadbhyo bhavatībyo astu cākṣayam ।। pitari jīvati yaḥ śrāddhaṃ kuryāt, sa yeṣāṃ pitā kuryāt teṣāṃ kuryāt ।। pitari pitāmahe ca jīvati yeṣāṃ pitāmahaḥ ।। pitari pitāmahe prapitāmahe ca jīvati naiva kuryāt ।।
yasya pitā pretaḥ syāt sa pitre piṇḍaṃ nidhāya pitāmahāt paraṃ dvābhyāṃ dadyāt ।। yasya pitā pitāmahaś ca pretau syātāṃ sa tābhyāṃ piṇḍau dattvā pitāmahapitāmahāya dadyāt ।। yasya pitāmahaḥ pretaḥ syāt sa tasmai piṇḍaṃ nidhāya prapitāmahāt paraṃ dvābhyāṃ dadyāt ।। mantroheṇa yathānyāyaṃ śeṣāṇāṃ mantravarjitam ।।
amāvāsyās tisro aṣṭakās tisro anvaṣṭakā māghī prauṣṭhapady ūrdhvaṃ kṛṣṇatrayodaśī vrīhiyavapākau ceti ।। śrāddham eteṣv akurvāṇo narakaṃ pratipadyate ।। ādityasaṃkramaṇam ।। viṣuvaddvayam ।।
viśeṣeṇāyanadvayam ।। vyatīpātaḥ ।। janmarkṣam ।। abhyudayaś ca ।।
śrāddham eteṣu yad dattaṃ tad ānantyāya kalpate ।। tayor api ca kartavyaṃ yadi syād rāhudarśanam ।। guṇavatsarvakāmīyaṃ pitṝṇām upatiṣṭhate ।। satatam āditye ahni śrāddhaṃ kurvann ārogyam āpnoti ।।
saubhāgyaṃ cāndre ।। samaravijayaṃ kauje ।। sarvān kāmān baudhe ।। vidyām abhīṣṭāṃ jaive ।।
dhanaṃ śaukre ।। jīvitaṃ śanaiścare ।। svargaṃ kṛttikāsu ।। apatyaṃ rohiṇīṣu ।।
brahmavarcasyaṃ saumye ।। karmasiddhiṃ raudre ।। bhuvaṃ punarvasau ।। puṣṭiṃ puṣye ।।
śriyaṃ sārpe ।। sarvān kāmān paitrye ।। saubhāgyaṃ bhāgye ।। dhanam āyamaṇe ।।
jñātiśraiṣṭhyaṃ haste ।। rūpavataḥ sutāṃs tvāṣṭre ।। vāṇijyasiddhiṃ svātau ।। kanakaṃ viśākhāsu ।।
mitrāṇi maitre ।। rājyaṃ śākre ।। kṛṣiṃ mūle ।। samudrayānasiddhim āpye ।।
sarvān kāmān vaiśvadeve ।। śraiṣṭhyam abhijiti ।। sarvān kāmān śravaṇe ।। lavaṇaṃ vāsave ।।
ārogyaṃ vāruṇe ।। kupyadravyam āje ।। gṛhamāhir budhnye ।। gāḥ pauṣṇe ।।
turaṅgamān āśvine ।। jīvitaṃ yāmye ।। gṛhaṃ surūpāḥ striyaḥ pratipadi ।। kanyāṃ varadāṃ dvitīyāyām ।।
sarvān kāmāṃs tṛtīyāyām ।। paśūṃś caturthyām ।। surūpān sutān pañcamyām ।। dyūtavijayaṃ ṣaṣṭhyām ।।
kṛṣiṃ saptamyām ।। vāṇijyam aṣṭamyām ।। paśūn navamyām ।। vājino daśamyām ।।
putrān brahmavarcasvina ekādaśyām ।। kanakarajataṃ dvādaśyām ।। sāubhāgyaṃ trayodaśyām ।। sarvān kāmān pañcadaśyām ।।
śastrahatānāṃ śrāddhakarmaṇi caturdaśī śastā ।। api pitṛgīte gāthe bhavataḥ ।। prāvṛṭkāle asite pakṣe trayodaśyāṃ samāhitaḥ ।। kārttikaṃ sakalaṃ māsaṃ prākchāye kuñjarasya ca ।।
atha na naktaṃ gṛhītenodakena śrāddhaṃ kuryāt ।। kuśābhāve kuśasthāne kāśān dūrvāṃ vā dadyāt ।। vāso arthe kārpāsotthaṃ sūtram ।। daśāṃ visarjayet yady apy ahatavastrajā syāt ।।
ugragandhīny agandhīni kaṇṭakijāni ca puṣpāṇi ।। śuklāni sugandhīni kaṇṭakijāny api jalajāni raktāny api dadyāt ।। vasāṃ medaṃ ca dīpārthe na dadyāt ।। ghṛtaṃ tailaṃ vā dadyāt ।।
jīvajaṃ sarvaṃ dhūpārthe na dadyāt ।। madhughṛtasaṃyuktaṃ gugguluṃ dadyāt ।। candanakuṅkumakarpūrāgarupadmakāny anulepanārthe ।। na pratyakṣalavaṇaṃ dadyāt ।।
hastena ca ghṛtavyañjanādi ।। taijasāni pātrāṇi dadyāt ।। viśeṣato rājatāni ।। khaḍgakutapakṛṣṇājinatilasiddhārthakākṣatāni ca pavitrāṇi rakṣoghnāni ca nidadhyāt ।।
pippalīmukundakabhūstṛṇaśigrusarṣapasurasāsarjakasuvarcalakūśmāṇḍālābuvārtākapālakyopodakītaṇḍulīyakakusumbhapiṇḍālukamahiṣīkṣīrāṇi varjayet ।। rājamāṣamasūraparyuṣitakṛtalavaṇāni ca ।। kopaṃ pariharet ।। nāśru pātayet ।।
na tvarāṃ kuryāt ।। ghṛtādidāne taijasāni pātrāṇi khaḍgapātrāṇi phalgupātrāṇi ca praśastāni ।। atra ca śloko bhavati ।। dattam akṣayyatāṃ yāti phalgupātreṇa cāpy atha ।।
tilair vrīhiyavair māṣair adbhir mūlaphalaiḥ śākaiḥ śyāmākaiḥ priyaṅgubhir nīvārair mudgair godhūmaiś ca māsaṃ prīyante ।। dvau māsau matsyamāṃsena ।। trīn hāriṇena ।। caturaś caurabhreṇa ।।
pañca śākunena ।। ṣaṭ chāgena ।। sapta rauraveṇa ।। aṣṭau pārṣatena ।।
nava gāvayena ।। daśa māhiṣeṇa ।। ekādaśa tūpareṇājena ।। saṃvatsaraṃ gavyena payasā tadvikārair vā ।।
atra pitṛgītā gāthā bhavati ।। viṣāṇavarjyā ye khaḍgā āsūryaṃ tāṃs tu bhuṅkṣmahe ।। nānnam āsanam āropayet ।। na padā spṛśet ।।
nāvakṣutaṃ kuryāt ।। tilaiḥ sarṣapair vā yātudhānān visarjayet ।। saṃvṛte ca śrāddhaṃ kuryāt ।। na rajasvalāṃ paśyet ।।
na śvānam ।। na viḍvarāham ।। na grāmakukkuṭam ।। prayatnāt śrāddham ajasya darśayet ।।
aśnīyur brāhmaṇāś ca vāgyatāḥ ।। na veṣṭitaśirasaḥ ।। na sopānatkāḥ ।। na pīṭhopahitapādāḥ ।।
na hīnāṅgā adhikāṅgāḥ śrāddhaṃ paśyeyuḥ ।। na śūdrāḥ ।। na patitāḥ ।। na mahārogiṇaḥ ।।
tatkālaṃ brāhmaṇaṃ brāhmaṇānumatena bhikṣukaṃ vā pūjayet ।। havir guṇān na brāhmaṇā brūyur dātrā pṛṣṭāḥ ।। tāvad aśnanti pitaro yāvan noktā havir guṇāḥ ।। samutsṛjed bhuktavatām agrato vikiran bhuvi ।।
ucchiṣṭaṃ bhāgadheyaṃ syād darbheṣu vikiraś ca yaḥ ।। dāsavargasya tat pitrye bhāgadheyaṃ pracakṣate ।। daive karmaṇi brāhmaṇaṃ na parīkṣeta ।। prayatnāt pitrye parīkṣeta ।।
hīnādhikāṅgān vivarjayet ।। vikarmasthāṃś ca ।। baiḍālavratikān ।। vṛthāliṅginaḥ ।।
nakṣatrajīvinaḥ ।। devalakāṃś ca ।। cikitsakān ।। anūḍhāputrān ।।
tatputrān ।। bahuyājinaḥ ।। grāmayājinaḥ ।। śūdrayājinaḥ ।।
ayājyayājinaḥ ।। vrātyān ।। tadyājinaḥ ।। parvakārān ।।
sūcakān ।। bhṛtakādhyāpakān ।। bhṛtakādhyāpitān ।। śūdrānnapuṣṭān ।।
patitasaṃsargān ।। anadhīyānān ।। saṃdhyopāsanabhraṣṭān ।। rājasevakān ।।
nagnān ।। pitrā vivadamānān ।। pitṛmātṛgurvagnisvādhyāyatyāginaś ca ।। etān vivarjayed yatnāc chrāddhakarmaṇi paṇḍitaḥ ।।
atha paṅktipāvanāḥ ।। triṇāciketaḥ ।। pañcāgniḥ ।। jyeṣṭhasāmagaḥ ।।
vedapāragaḥ ।। vedāṅgasyāpy ekasya pāragaḥ ।। purāṇetihāsavyākaraṇapāragaḥ ।। dharmaśāstrasyāpy ekasya pāragaḥ ।।
tīrthapūtaḥ ।। yajñapūtaḥ ।। tapaḥpūtaḥ ।। satyapūtaḥ ।।
mantrapūtaḥ ।। gāyatrījapanirataḥ ।। brahmadeyānusaṃtānaḥ ।। trisuparṇaḥ ।।
jāmātā ।। dauhitraś ceti pātram ।। viśeṣeṇa ca yoginaḥ ।। atra pitṛgītā gāthā bhavati ।।
vipraṃ śrāddhe prayatnena yena tṛpyāmahe vayam ।। na mlecchaviṣaye śrāddhaṃ kuryāt ।। na gacchen mlecchaviṣayam ।। paranipāneṣv apaḥ pītvā tatsāmyam upagacchatīti ।।
sa mlecchadeśo jijñeya āryāvartas tataḥ paraḥ ।। atha puṣkareṣv akṣayaṃ śrāddham ।। japyahomatapāṃsi ca ।। puṣkare snānamātrāt sarvapāpebhyaḥ pūto bhavati ।।
evam eva gayāśīrṣe ।। vaṭe ।। amarakaṇṭakaparvate ।। varāhaparvate ।।
yatra kvacana narmadātīre ।। yamunātīre ।। gaṅgāyāṃ viśeṣataḥ ।। kuśāvarte ।।
binduke ।। nīlaparvate ।। kanakhale ।। kubjāmre ।।
bhṛgutuṅge ।। kedāre ।। mahālaye ।। naḍantikāyām ।।
sugandhāyām ।। śākaṃbharyām ।। phalgutīrthe ।। mahāgaṅgāyām ।।
trihalikāgrāme ।। kumāradhārāyām ।। prabhāse ।। yatra kvacana sarasvatyāṃ viśeṣataḥ ।।
gaṅgādvāre ।। prayāge ca ।। gaṅgāsāgarasaṃgame ।। satataṃ naimiṣāraṇye ।।
vārāṇasyāṃ viśeṣataḥ ।। agastyāśrame ।। kaṇvāśrame ।। kauśikyām ।।
sarayūtīre ।। śoṇasya jyotiṣāyāś ca saṃgame ।। śrīparvate ।। kālodake ।।
uttaramānase ।। baḍabāyām ।। mataṅgavāpyām ।। saptārṣe ।।
viṣṇupade ।। svargamārgapade ।। godāvaryām ।। gomatyām ।।
vetravatyām ।। vipāśāyām ।। vitastāyām ।। śatadrūtīre ।।
candrabhāgāyām ।। irāvatyām ।। sindhos tīre ।। dakṣiṇe pañcanade ।।
ausaje ।। evamādiṣv athānyeṣu tīrtheṣu ।। saridvarāsu ।। sarveṣv api svabhāveṣu ।।
pulineṣu ।। prasravaṇeṣu ।। parvateṣu ।। nikuñjeṣu ।।
vaneṣu ।। upavaneṣu ।। gomayenopalipteṣu gṛheṣu ।। manojñeṣu ।।
atra ca pitṛgītā gāthā bhavanti ।। nadīṣu bahutoyāsu śītalāsu viśeṣataḥ ।। gayāśīrṣe vaṭe śrāddhaṃ yo naḥ kuryāt samāhitaḥ ।। yajeta vāśvamedhena nīlaṃ vā vṛṣam utsṛjet ।।
atha vṛṣotsargaḥ ।। kārttikyām āśvayujyāṃ vā ।। tatrādāv eva vṛṣabhaṃ parīkṣeta ।। jīvadvatsāyāḥ payasvinyāḥ putram ।।
sarvalakṣaṇopetam ।। nīlam ।। lohitaṃ vā mukhapucchapādaśṛṅgaśuklam ।। yūthasyācchādakam ।।
tato gavāṃ madhye susamiddham agniṃ paristīrya pauṣṇaṃ caruṃ payasā śrapayitvā pūṣā gā anvetu na iha ratir iti ca hutvā vṛṣam ayaskāras tv aṅkayet ।। ekasmin pārśve cakreṇāparasmin pārśve śūlena ।। aṅkitaṃ ca hiraṇyavarṇeti catasṛbhiḥ śaṃ no devīr iti ca snāpayet ।। snātam alaṃkṛtaṃ snātālaṃkṛtābhiś catasṛbhir vatsatarībhiḥ sārdham ānīya rudrān puruṣasūktaṃ kūśmāṇḍīś ca japet ।।
pitā vatsānām iti vṛṣabhasya dakṣiṇe karṇe paṭhet ।। imaṃ ca ।। vṛṇomi tam ahaṃ bhaktyā sa me rakṣatu sarvataḥ ।। mā hāsmahi prajayā mā tanūbhir mā radhāma dviṣate soma rājan ।।
hotur vastrayugaṃ dadyāt suvarṇaṃ kāṃsyam eva ca ।। bhojanaṃ bahusarpiṣkaṃ brāhmaṇāṃś cātra bhojayet ।। jalāśayaṃ tat sakalaṃ pitṝṃs tasyopatisṭhati ।। pitṝṇām annapānaṃ tat prabhūtam upatiṣṭhati ।।
atha vaiśākhyāṃ paurṇamāsyāṃ kṛṣṇājinaṃ sakhuraṃ saśṛṅgaṃ suvarṇaśṛṅgaṃ raupyakhuraṃ mauktikalāṅgūlabhūṣitaṃ kṛtvāvike ca vastre prasārayet ।। tatas tilaiḥ pracchādayet ।। suvarṇanābhiṃ ca kuryāt ।। ahatena vāsoyugena pracchādayet ।।
sarvagandharatnaiś cālaṃkṛtaṃ kuryāt ।। catasṛṣu dikṣu catvāri taijasāni pātrāṇi kṣīradadhimadhughṛtapūrṇāni nidhyāyāhitāgnaye brāhmaṇāyālaṃkṛtāya vāsoyugena pracchāditāya dadyāt ।। atra ca gāthā bhavanti ।। tilaiḥ pracchādya vāsobhiḥ sarvaratnair alaṃkṛtam ।।
caturantā bhaved dattā pṛthivī nātra saṃśayaḥ ।। dadāti yas tu viprāya sarvaṃ tarati duṣkṛtam ।। atha prasūyamānā gauḥ pṛthivī bhavati ।। tām alaṃkṛtāṃ brāhmaṇāya dattvā pṛthivīdānaphalam āpnoti ।।
atra gāthā bhavati ।। dattvā svargam avāpnoti śraddadhānaḥ samāhitaḥ ।। māsaḥ kārttiko agnidaivatyaḥ ।। agniś ca sarvadevānāṃ mukham ।।
tasmāt tu kārttikaṃ māsaṃ bahiḥsnāyī gāyatrījapanirataḥ sakṛd eva haviṣyāśī saṃvatsarakṛtāt pāpāt pūto bhavati ।। japan haviṣyabhugdāntaḥ sarvapāpaiḥ pramucyate ।। mārgaśīrṣaśuklapañcadaśyāṃ mṛgaśirasā yuktāyāṃ cūrṇitalavaṇasya suvarṇanābhaṃ prastham ekaṃ candrodaye brāhmaṇāya pradāpayet ।। anena karmaṇā rūpasaubhāgyavān abhijāyate ।।
pauṣī cet puṣyayuktā syāt, tasyāṃ gaurasarṣapakalkodvartitaśarīro gavyaghṛtapūrṇakumbhenābhiṣiktaḥ sarvauṣadhibhiḥ sarvagandhaiḥ sarvabījaiś ca snāto ghṛtena bhagavantaṃ vāsudevaṃ snāpayitvā gandhapuṣpadhūpadīpanaivedyādibhir abhyarcya vaiṣṇavaiḥ śākrair bārhaspatyaiś ca mantraiḥ pāvake hutvā sasuvarṇena ghṛtena brāhmaṇān svasti vācayet ।। vāsoyugaṃ kartre dadyāt ।। anena karmaṇā puṣyate ।। māghī maghāyutā cet, tasyāṃ tilaiḥ śrāddhaṃ kṛtvā pūto bhavati ।।
phālgunī phalgunīyutā cet, tasyāṃ brāhmaṇāya susaṃskṛtaṃ svāstīrṇaṃ śayanaṃ nivedya bhāryāṃ manojñāṃ rūpavatīṃ draviṇavatīṃ cāpnoti ।। nāry api bhartāram ।। caitrī citrāyutā cet, tasyāṃ citravastrapradānena saubhāgyam āpnoti ।। vaiśākhī viśākhāyutā cet, tasyāṃ brāhmaṇasaptakaṃ kṣaudrayuktais tilaiḥ saṃtarpya dharmarājānaṃ prīṇayitvā pāpebhyaḥ pūto bhavati ।।
jyaiṣṭhī jyeṣṭhāyutā cet syāt, tasyāṃ chatropānahapradānena gavādhipatyaṃ prāpnoti ।। āṣāḍhyām āṣāḍhāyuktāyām annapānadānena tad evākṣayyam āpnoti ।। śrāvaṇyāṃ śravaṇayuktāyāṃ jaladhenuṃ sānnāṃ vāsoyugāc chāditāṃ dattvā svargam āpnoti ।। prauṣṭhapadyāṃ proṣṭhapadāyuktāyāṃ godānena sarvapāpavinirmukto bhavati ।।
āśvayujyām aśvinīgate candramasi ghṛtapūrṇaṃ bhājanaṃ suvarṇayutaṃ viprāya dattvā dīptāgnir bhavati ।। kārttikī kṛttikāyutā cet syāt, tasyāṃ sitam ukṣāṇam anyavarṇaṃ vā śaśāṅkodye sarvasasyaratnagandhopetaṃ dīpamadhye brāhmaṇāya dattvā kāntārabhayaṃ na paśyati ।। vaiśākhaśuklatṛtīyāyām upoṣito akṣataiḥ śrīvāsudevam abhyarcya tān eva hutvā dattvā ca sarvapāpebhyaḥ pūto bhavati ।। yac ca tasminn ahani prayacchati tad akṣayyatām āpnoti ।।
pauṣyāṃ samatītāyāṃ kṛṣṇapakṣadvādaśyāṃ sopavāsas tilaiḥ snātas tilokakaṃ dattvā tilair vāsudevam abhyarcya tān eva hutvā dattvā bhuktvā ca pāpebhyaḥ pūto bhavati ।। māghyāṃ samatītāyāṃ kṛṣṇadvādaśyāṃ sopavāsaḥ śravaṇaṃ prāpya śrīvāsudevāgrato mahāvartidvayena dīpadvayaṃ dadyāt ।। dakṣiṇapārśve mahārajanaraktena samagreṇa vāsasā ghṛtatulām aṣṭādhikāṃ dattvā ।। vāmapārśve tilatailayutāṃ sāṣṭāṃ dattvā śvetena samagreṇa vāsasā ।।
etat kṛtvā yasmin rāṣṭre abhijāyate yasmin deśe yasmin kule tatrojjvalo bhavati ।। āśvinaṃ sakalaṃ māsaṃ brāhmaṇebhyaḥ pratyahaṃ ghṛtaṃ pradāyāśvinau prīṇayitvā rūpabhāg bhavati ।। tasminn eva māsi pratyahaṃ gorasair brāhmaṇān bhojayitvā rājyabhāg bhavati ।। pratimāsaṃ revatīyute candramasi madhughṛtayutaṃ pāyasaṃ revatīprītyai paramānnaṃ brāhmaṇān bhojayitvā revatīṃ prīṇayitvā rūpasya bhāgī bhavati ।।
māghe māsy agniṃ pratyahaṃ tilair hutvā saghṛtaṃ kulmāṣaṃ brāhmaṇān bhojayitvā dīptāgnir bhavati ।। sarvāṃ caturdaśīṃ nadījale snātvā dharmarājānaṃ pūjayitvā sarvapāpebhyaḥ pūto bhavati ।। prātaḥsnāyī bhaven nityaṃ dvau māsau māghaphālgunau ।। atha kūpakartus tatpravṛtte pānīye duṣkṛtasyārdhaṃ vinaśyati ।।
taḍāgakṛn nityatṛpto vāruṇaṃ lokam aśnute ।। jalapradaḥ sadā tṛpto bhavati ।। vṛkṣāropayitur vṛkṣāḥ paraloke putrā bhavanti ।। vṛkṣaprado vṛkṣaprasūnair devān prīṇayati ।।
phalaiś cātithīn ।। chāyayā cābhyāgatān ।। deve varṣaty udakena pitṝn ।। setukṛt svargam āpnoti ।।
devāyatanakārī yasya devasyāyatanaṃ karoti tasyaiva lokam āpnoti ।। sudhāsiktaṃ kṛtvā yaśasā virājate ।। vicitraṃ kṛtvā gandharvalokam āpnoti ।। puṣpapradānena śrīmān bhavati ।।
anulepanapradānena kīrtimān ।। dīpapradānena cakṣuṣmān sarvatrojjvalaś ca ।। annapradānena balavān ।। devanirmālyāpanayanāt godānaphalam āpnoti ।।
devagṛhamārjanāt tadupalepanāt brāhmaṇocchiṣṭamārjanāt pādaśaucād akalyaparicaraṇāc ca ।। punaḥ saṃskārakartā ca labhate maulikaṃ phalam ।। sarvadānādhikam abhayapradānam ।। tatpradānenābhīpsitaṃ lokam āpnoti ।।
bhūmidānena ca ।। gocarmamātrām api bhuvaṃ pradāya sarvapāpebhyaḥ pūto bhavati ।। gopradānena svargalokam āpnoti ।। daśadhenuprado golokān ।।
śatadhenuprado brahamalokān ।। suvarṇaśṛṅgīṃ raupyakhurāṃ muktālāṅgūlāṃ kāṃsyopadohāṃ vastrottarīyāṃ dattvā dhenuromasaṃkhyāni varṣāṇi svargalokam āpnoti ।। viśeṣataḥ kapilām ।। dāntaṃ dhuraṃdharaṃ dattvā daśadhenuprado bhavati ।।
aśvadaḥ sūryasālokyam āpnoti ।। vāsodaś candrasālokyam ।। suvarṇadānenāgnisālokyam ।। rūpyadānena rūpam ।।
taijasānāṃ pātrāṇāṃ pradānena pātrībhavati sarvakāmānām ।। ghṛtamadhutailapradānenārogyam ।। auṣadhapradānena ।। lavaṇadānena ca lāvaṇyam ।।
dhānyapradānena tṛptim ।। sasyapradānena ca ।। annadaḥ sarvam ।। dhānyapradānena saubhāgyam ।।
tilapradaḥ prajām iṣṭām ।। indhanapradānena dīptāgnir bhavati ।। saṃgrāme ca sarvajayam āpnoti ।। āsanapradānena sthānam ।।
śayyāpradānena bhāryām ।। upānatpradānenāśvatarīyuktaṃ ratham ।। chatrapradānena svargam ।। tālavṛntacāmarapradānenādhvasukhitvam ।।
vāstupradānena nagarādhipatyam ।। tat tad guṇavate deyaṃ tad evākṣayam icchatā ।। abrāhmaṇe dattaṃ tatsamam eva pāralaukikam ।। dviguṇaṃ brāhmaṇabruve ।।
sahasraguṇaṃ prādhīte ।। anantaṃ vedapārage ।। purohitas tv ātmana eva pātram ।। svasā duhitṛjāmātaraś ca ।।
na bakavratike pāpe nāvedavidi dharmavit ।। baiḍālavratiko jñeyo hiṃsraḥ sarvābhisaṃdhakaḥ ।। śaṭho mithyāvinītaś ca bakavrataparo dvijaḥ ।। te patanty andhatāmisre tena pāpena karmaṇā ।।
vratena pāpaṃ pracchādya kurvan strīśūdradambhanam ।। chadmanācaritaṃ yac ca vrataṃ rakṣāṃsi gacchati ।। sa liṅgināṃ haraty enas tiryagyonau prajāyate ।। na nṛtyagītaśīlebhyo dharmārtham iti niścitam ।।
gṛhī valīpalitadarśane vanāśrayo bhavet ।। apatyasya cāpatyadarśane vā ।। putreṣu bhāryāṃ nikṣipya tayānugmyamāno vā ।। tatrāpy agnīn upacaret ।।
aphālakṛṣṭena pañca yajñān na hāpayet ।। svādhyāyaṃ ca na jahyāt ।। brahmacaryaṃ pālayet ।। carmacīravāsāḥ syāt ।।
jaṭāśmaśrulomanakhāṃś ca bibhṛyāt ।। triṣavaṇasnāyī syāt ।। kapotavṛttir māsanicayaḥ saṃvatsaranicayo vā ।। saṃvatsaranicayī pūrvanicitam āśvayujyāṃ jahyāt ।।
puṭenaiva palāśena pāṇinā śakalena vā ।। vānaprasthas tapasā śarīraṃ śoṣayet ।। grīṣme pañcatapāḥ syāt ।। ākāśaśāyī prāvṛṣi ।।
ārdravāsā hemante ।। naktāśī syāt ।। ekāntaradvyantaratryantarāśī vā syāt ।। puṣpāśī ।।
phalāśī ।। śākāśī ।। parṇāśī vā ।। yavānnaṃ pakṣāntayor vā sakṛd aśnīyāt ।।
cāndrāyaṇair vā varteta ।। aśmakuṭṭaḥ ।। dantolūkhaliko vā ।। tapomadhyaṃ tapo antaṃ ca tapasā ca tathā dhṛtam ।।
sarvaṃ tat tapasā sādhyaṃ tapo hi duratikramam ।। atha triṣv āśrameṣu pakvakaṣāyaḥ prājāpatyām iṣṭiṃ kṛtvā sarvavedasaṃ dakṣiṇāṃ dattvā pravrajyāśramī syāt ।। ātmany agnīn āropya bhikṣārthaṃ grāmam iyāt ।। saptāgārikaṃ bhaikṣam ācaret ।।
alābhe na vyatheta ।। na bhikṣukaṃ bhikṣeta ।। bhuktavati jane atīte pātrasaṃpāte bhaikṣam ādadyāt ।। mṛnmaye dārupātre alābupātre vā ।।
teṣāṃ ca tasyādbhiḥ śuddhiḥ syāt ।। abhipūjitalābhād udvijeta ।। śūnyāgāraniketanaḥ syāt ।। vṛkṣamūlaniketano vā ।।
na grāme dvitīyāṃ rātrim āvaset ।। kaupīnācchādanamātram eva vasanam ādadyāt ।। dṛṣṭipūtaṃ nyaset pādam ।। vastrapūtaṃ jalam ādadyāt ।।
satyapūtaṃ vadet ।। manaḥpūtam ācaret ।। maraṇaṃ nābhikāmayeta jīvitaṃ ca ।। ativādāṃs titikṣeta ।।
na kaṃcanāvamanyeta ।। nirāśīḥ syāt ।। nirnamaskāraḥ ।। nākalyāṇaṃ na kalyāṇaṃ tayor api ca cintayet ।।
prāṇāyāmadhāraṇādhyānanityaḥ syāt ।। saṃsārasyānityatāṃ paśyet ।। śarīrasyāśucibhāvam ।। jarayā rūpaviparyayam ।।
śārīramānasāgantukavyādhibhiś copatāpam ।। sahajaiś ca ।। nityāndhakāre garbhe vasatim ।। mūtrapurīṣamadhye ca ।।
tatra ca śītoṣṇaduḥkhānubhavanam ।। janmasamaye yonisaṃkaṭanirgamanāt mahadduḥkhānubhavanam ।। bālye mohaṃ guruparavaśyatām ।। adhyayanād anekakleśam ।।
yauvane ca viṣayāprāptāv amārgeṇa tadavāptau viṣayasevanān narake patanam ।। apriyair vasatiṃ priyaiś ca viprayogam ।। narake ca sumahadduḥkham ।। saṃsārasaṃsṛtau tiryagyoniṣu ca ।।
evam asmin satatayāyini saṃsāre na kiṃcit sukham ।। yad api kiṃcit duḥkhābhāvāpekṣayā sukhasaṃjñaṃ tad apy anityam ।। tatsevāśaktāv alābhe vā mahadduḥkham ।। śarīraṃ cedaṃ saptadhātukaṃ paśyet ।।
vasārudhiramāṃsamedo asthimajjāśukrātmakam ।। carmāvanaddham ।। durgandhi ca ।। malāyatanam ।।
sukhaśatair api vṛtaṃ vikāri ।। prayatnād dhṛtam api vināśi ।। kāmakrodhalobhamohamadamātsaryasthānam ।। pṛthivyaptejovāyvākāśātmakam ।।
asthisirādhamanīsnāyuyutam ।। rajasvalam ।। ṣaṭtvacam ।। asthnāṃ tribhiḥ śataiḥ ṣaṣtyadhikair dhāryamāṇam ।।
teṣāṃ vibhāgaḥ ।। sūkṣmaiḥ saha catuḥṣaṣṭir daśanāḥ ।। viṃśatir nakhāḥ ।। pāṇipādaśalākāś ca ।।
ṣaṣṭir aṅgulīnāṃ parvāṇi ।। dve pārṣṇyoḥ ।। catuṣṭayaṃ gulpheṣu ।। catvāry aratnyoḥ ।।
catvāri jaṅghayoḥ ।। dve dve jānukapolayoḥ ।। ūrvaṃsayoh ।। akṣatālūṣakaśroṇiphalakeṣu ।।
bhagāsthyekam ।। pṛṣṭhāsthi pañcacatvāriṃśad bhāgam ।। pañcadaśāsthīni grīvā ।। jatrvekam ।।
tathā hanuḥ ।। tanmūle ca dve ।। dve lalāṭākṣigaṇḍe ।। nāsā ghanāsthikā ।।
arbudaiḥ sthālakaiś ca sārdhaṃ dvāsaptatiḥ pārśvakāḥ ।। uraḥ saptadaśa ।। dvau śaṅkhakau ।। catvāri kapālāni śirasaś ceti ।।
śarīre asmin sapta sirāśatāni ।। nava snāyuśatāni ।। dhamanīśate dve ।। pañca peśīśatāni ।।
kṣudradhamanīnām ekonatriṃśallakṣāṇi navaśatāni ṣaṭpañcāśaddhamanyaḥ ।। lakṣatrayaṃ śmaśrukeśakūpānām ।। saptottaraṃ marmaśatam ।। saṃdhiśate dve ।।
catuṣpañcāśadromakoṭyaḥ saptaṣaṣṭiś ca lakṣāṇi ।। nābhirājo gudaṃ śukraṃ śoṇitaṃ śaṅkhakau mūrdhā kaṇṭho hṛdayaṃ ceti prāṇāyatanāṇi ।। bāhudvayaṃ jaṅghādvayaṃ madhyaṃ śīrṣam iti ṣaḍaṅgāni ।। vasā vapā avahananaṃ nābhiḥ klomā yakṛt plīhā kṣudrāntraṃ vṛkkakau bastiḥ purīṣādhānaṃ āmāśayaḥ hṛdayaṃ sthūlāntraṃ gudam udaraṃ gudakoṣṭham ।।
kanīnike akṣikūṭe śaṣkulī karṇau karṇapatrakau gaṇḍau bhruvau śaṅkhau dantaveṣṭau oṣṭhau kakundare vaṅkṣaṇau vṛṣaṇau vṛkkau śleṣmasaṃghātikau stanau upajihvā sphicau bāhū jaṅghe ūrū piṇḍike tālūdaraṃ bastiśīrṣau cibukaṃ galaśuṇḍike avaṭuś cety asmin śarīre sthānāni ।। śabdasparśarūparasagandhāś ca viṣayāḥ ।। nāsikālocanatvagjihvāśrotram iti buddhīndriyāṇi ।। hastau pādau pāyūpasthaṃ jihveti karmendriyāṇi ।।
mano buddhir ātmā cāvyaktam itīndriyātītāḥ ।। etad yo vetti taṃ prāhuḥ kṣetrajñam iti tadvidaḥ ।। kṣetrakṣetrajñavijñānaṃ jñeyaṃ nityaṃ mumukṣuṇā ।। ūrusthottānacaraṇaḥ savye kare karam itaraṃ nyasya tālusthācalajihvo dantair dantān asaṃspṛśan svaṃ nāsikāgraṃ paśyan diśaś cānavalokayan vibhīḥ praśāntātmā caturviṃśatyā tattvair vyatītaṃ cintayet ।।
nityam atīndriyam aguṇaṃ śabdasparśarūparasagandhātītaṃ sarvajñam atisthūlam ।। sarvagam atisūkṣmam ।। sarvataḥpāṇipādaṃ sarvato akṣiśiromukhaṃ sarvataḥ sarvendriyaśaktim ।। evaṃ dhyāyet ।।
dhyānaniratasya ca saṃvatsareṇa yogāvirbhāvo bhavati ।। atha nirākāre lakṣabandhaṃ kartuṃ na śaknoti, tadā pṛthivyaptejovāyvākāśamanobuddhyātmāvyaktapuruṣāṇāṃ pūrvaṃ pūrvaṃ dhyātvā tatra labdhalakṣaḥ tatparityajyāparam aparaṃ dhyāyet ।। evaṃ puruṣadhyānam ārabheta ।। tatrāpy asamarthaḥ svahṛdayapadmasya avāṅmukhasya madhye dīpavat puruṣaṃ dhyāyet ।।
tatrāpy asamartho bhagavantaṃ vāsudevaṃ kirīṭinaṃ kuṇḍalinam aṅgadinaṃ śrīvatsāṅkaṃ vanamālāvibhūṣitoraskaṃ saumyarūpaṃ caturbhujaṃ śaṅkhacakragadāpadmadharaṃ caraṇamadhyagatabhuvaṃ dhyāyet ।। yad dhyāyati tad āpnotīti dhyānaguhyam ।। tasmāt sarvam eva kṣaraṃ tyaktvā akṣaram eva dhyāyet ।। na ca puruṣaṃ vinā kiṃcid apy akṣaram asti ।।
taṃ prāpya mukto bhavati ।। tasmāt puruṣa ity evaṃ procyate tattvacintakaiḥ ।। dhyāyeta puruṣaṃ viṣṇuṃ nirguṇaṃ pañcaviṃśakam ।। aśaktaṃ sarvabhṛc caiva nirguṇaṃ guṇabhoktṛ ca ।।
sūkṣmatvāt tadavijñeyaṃ dūrasthaṃ cāntike ca tat ।। bhūtabhavyabhavadrūpaṃ grasiṣṇu prabhaviṣṇu ca ।। jñānaṃ jñeyaṃ jñānagamyaṃ hṛdi sarvasya dhiṣṭhitam ।। madbhakta etadvijñāya madbhāvāyopapadyate ।।
ity evam uktā vasumatī jānubhyāṃ śirasā ca namaskāraṃ kṛtvovāca ।। bhagavan, tvatsamīpe satatam evaṃ catvāri bhūtāni kṛtālayāni ākāśaḥ śaṅkharūpī, vāyuś cakrarūpī, tejaś ca gadārūpi, ambho ambhoruharūpi । aham apy anenaiva rūpeṇa bhagavatpādamadhye parivartinī bhavitum icchāmi ।। ity evam ukto bhagavāṃs tathety uvāca ।। vasudhāpi labdhakāmā tathā cakre ।।
devadevaṃ ca tuṣṭāva ।। oṃ namas te ।। devadeva ।। vāsudeva ।।
ādideva ।। kāmadeva ।। kāmapāla ।। mahīpāla ।।
anādimadhyanidhana ।। prajāpate ।। suprajāpate ।। mahāprajāpate ।।
ūrjaspate ।। vācaspate ।। jagatpate ।। divaspate ।।
vanaspate ।। payaspate ।। pṛthivīpate ।। salilapate ।।
dikpate ।। mahatpate ।। marutpate ।। lakṣmīpate ।।
brahmarūpa ।। brāhmaṇapriya ।। sarvaga ।। acintya ।।
jñānagamya ।। puruhūta ।। puruṣṭuta ।। brahmaṇya ।।
brahmapriya ।। brahmakāyika ।। mahākāyika ।। mahārājika ।।
caturmahārājika ।। bhāsvara ।। mahābhāsvara ।। sapta ।।
mahābhāga ।। svara ।। tuṣita ।। mahātuṣita ।।
pratardana ।। parinirmita ।। aparinirmita ।। vaśavartin ।।
yajña ।। mahāyajña ।। yajñayoga ।। yajñagamya ।।
yajñanidhana ।। ajita ।। vaikuṇṭha ।। apāra ।।
para ।। purāṇa ।। lekhya ।। prajādhara ।।
citraśikhaṇḍadhara ।। yajñabhāgahara ।। puroḍāśahara ।। viśveśvara ।।
viśvadhara ।। śuciśravaḥ ।। acyutārcana ।। ghṛtārciḥ ।।
khaṇḍaparaśo ।। padmanābha ।। padmadhara ।। padmadhārādhara ।।
hṛṣīkeśa ।। ekaśṛṅga ।। mahāvarāha ।। druhiṇa ।।
acyuta ।। ananta ।। puruṣa ।। mahāpuruṣa ।।
kapila ।। sāṃkhyācārya ।। viṣvaksena ।। dharma ।।
dharmada ।। dharmāṅga ।। dharmavasuprada ।। varaprada ।।
viṣṇo ।। jiṣṇo ।। sahiṣṇo ।। kṛṣṇa ।।
puṇḍarīkākṣa ।। nārāyaṇa ।। parāyaṇa ।। jagatparāyana ।।
namonama iti ।। uvāca saṃmukhaṃ devīṃ labdhakāmā vasuṃdharā ।। sutaptajāmbūnadacāruvarṇāṃ papraccha devīṃ vasudhā prahṛṣṭā ।। unnidrakokanadasadmasadāsthitīte unnidrakokanadamadhyasamānavarṇe ।।
candrānane sūryasamānabhāse mahāprabhāve jagataḥ pradhāne ।। kāntiḥ prabhā kīrtir atho vibhūtiḥ sarasvatī vāg atha pāvanī ca ।। khyātir viśālā ca tathānasūyā svāhā ca medhā ca tathaiva buddhiḥ ।। tathā sthitā tvaṃ varade tathāpi pṛcchāmy ahaṃ te vasatiṃ vibhūteḥ ।।
sadā sthitāhaṃ madhusūdanasya devasya pārśve tapanīyavarṇe ।। saṃsmāraṇe cāpy atha yatra cāhaṃ sthitā sadā tac chṛṇu lokadhātri ।। meghe tathā lambapayodhare ca śakrāyudhāḍhye ca taḍitprakāśe ।। prāsādamālāsu ca pāṇḍurāsu devālayeṣu dhvajabhūṣiteṣu ।।
vṛṣe tathā darpasamanvite ca vipre tathaivādhyayanaprapanne ।। dīpte hutāśe vimale ca khḍga ādarśabimbe ca tathā sthitāham ।। bhṛṅgārapātreṣu manohareṣu mṛdi sthitāhaṃ ca navoddhṛtāyām ।। dehe kumāryāś ca tathā surāṇāṃ tapasvināṃ yajñahutāṃ ca dehe ।।
vedadhvanau cāpy atha śaṅkhaśabde svāhāsvadhāyām atha vādyaśabde ।। puṣpeṣu śukleṣu ca parvateṣu phaleṣu ramyeṣu saridvarāsu ।। vane ca vatse ca śiśau prahṛṣṭe sādhau nare dharmaparāyaṇe ca ।। suśuddhadānte malavarjite ca mṛṣṭāśane cātithipūjake ca ।।
sadā sapuṣpe sasugandhigātre sugandhalipte ca vibhūṣite ca ।। svakāryadakṣe parakāryadakṣe kalyāṇacitte ca sadā vinīte ।। amuktahastāsu sutānvitāsu suguptabhāṇḍāsu balipriyāsu ।। dharmavyapekṣāsu dayānvitāsu sthitā sadāhaṃ madhusūdane ca ।।
nimeṣamātraṃ ca vinā kṛtāhaṃ na jātu tiṣṭhe puruṣottamena ।। ye dvijā dhārayiṣyanti teṣāṃ svarge gatiḥ parā ।। jñānaṃ caiva yaśasyaṃ ca dhanasaubhāgyavardhanam ।। śrāddheṣu śrāvaṇīyaṃ ca bhūtikāmair naraiḥ sadā ।।
idaṃ rahasyaṃ paramaṃ kathitaṃ ca dhare tava ।। duḥsvapnanāśaṃ bahupuṇyayuktaṃ śivālayaṃ śāśvatadharmaśāstram ।।