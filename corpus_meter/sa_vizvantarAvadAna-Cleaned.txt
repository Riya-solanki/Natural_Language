ḥ sarvado bhavān । ratham etad dvijātibhyo dānaṃ tvaṃ dātum arhasi ।। yathā mayā rathas tyakto viprebhyaḥ parayā mudā । tathāhaṃ tribhavaṃ tyaktvā spṛśeyaṃ bodhim uttamām ।।
sadaityāmaralokeṣu viśrutaḥ sarvado bhavāṃ । dātum enaṃ{d} gajavaram asmabhyas tvam ihārhasi ।। yathā mayā gajas tyakto viprebhyaḥ parayā mudā । tathāhaṃ tribhavaṃ tyaktvā spṛśeyaṃ bodhim uttamām ।।
tadgṛhe vartamānena deyaṃ dānaṃ yathābalam । tapovanaṃ vā saṃśṛtya kartavyo niyamaḥ paraḥ ।। tato ahaṃ gṛham utsṛjya prayāsyāmi tapovanam । vaktuṃ na tūtsahe vākyaṃ na dāsyāmīti yācakaṃ ।।
gaganam iva candravihīnaṃ sasyavihīnā bhaved yathā pṛthivī । nalinīva jalavihīnā bhartṛvihīnā tathā bhaven nārī ।। kṣamasva yat tāta mayāparāddhaṃ gajapradānaṃ prati pārthivendra । eṣa prayāsyāmi purād araṇyaṃ kośakṣayo mā nṛpate tavābhūd ।। iti
apy eva parivarteta dharā sadharaṇīdharāḥ । pradānān na tv ahaṃ cittaṃ nivarteyaṃ mahīpate ।। ity uktvā prakrāntaḥ tataḥ putraduhitṛkalatrasahitaḥ śokotkaṇṭhaiḥ paurajānapadaśatasahasrair anugamyamāno ratham adhiruhya tasmān nagaravarān nirjagāma atha kaścit puruṣas taṃ ruditaparidevitaśabdaṃ śrutvā mahājanakāyaṃ ca nagaradvāreṇa nirgacchantaṃ dṛṣṭvānyatamaṃ puruṣam uvāca bhoḥ puruṣa kiṃkṛto ayaṃ mahājanakāyasya rudanaśabda iti sa uvāca kiṃ bhavān na jānīte yad asmad- deśāt svakān nṛpatinā svasutaḥ sudaṃṣṭro nirvāsyate sthiradhṛtir nirataḥ pradāne । sa prasthito vanam apetya saputradāraḥ paurāḥ ca bhṛtya karuṇaṃkaruṇaṃ rudanti ।। sarveṣu lokeṣv avagamya jantoḥ priyair viyogo bhavatīti matvā ।
kāryā bhavadbhir bhuvi sarvayatnaiḥ sthirāprakaṃpyā ca śamāya buddhiḥ ।। aho dvijasyāsya sudāruṇā matir vane api yo abhyarthayate nṛpātmajaṃ । na nāma kāruṇyam ihāsya jāyate narendraputre nṛpatiśriyā cyute ।। bodhiṃ kaḥ samavāpnuyād bhuvi naraḥ sarvapradānād ṛte ।
dānādyābhir avāpnuvanti niyataṃ sarvajñatām uttamām ।। atha bodhisatvas tam apy aśvarathaṃ parameṇa praharṣeṇa tasmai brāhmaṇāya datvovāca annena mātsaryamalapravāhiṇā rathapradānena mamāstv iha dvija । maharṣibhiḥ ṣaḍbhir anupravartito nirāsravo dharmamayo mahārathaḥ ।। ।। nūnaṃ tapovanagatau hi phalāmbubhakṣyau bālau sutau nayanatuṣṭikarau manojñau ।
duḥkhānvitasya jagataḥ parimokṣaṇārthaṃ viśvantaras tyajati kaṃpati yena bhūmiḥ ।। aṃbā ca tāta niṣkrāntā tvaṃ ca no dātum arhasi । yāvat tām api paśyāvas tato dāsyati nau bhavān ।। na me hṛdayaṃ asnigdhaṃ nākṛpā nāpi nairghṛṇaṃ ।
sarvalokahitārthaṃ tu tyajāmi guṇadarśinau ।। budhy evāhaṃ parāṃ bodhim abhigamya śivāṃ svayam । duḥkhārṇavagataṃ lokaṃ tārayeyaṃ nirāśrayam ।। tatas tau bāladārakau pitur āśayaparityāgabuddhim avagamya karuṇadīnavilaṃbitākṣaraiḥ pādayor nipatya kṛtakarapuṭāv ūcatuḥ yady evaṃ vyavasāyas te vacanād āvayos tvayā vaktavyā jananī tāta kṣantum aṃba tvam ihārhasi ।। yady apriyaṃ kvacana kiṃcid udāhṛtaṃ vā ।
bālāparādha iti tat khalu marṣaṇīyam ।। ity uktvā pitaram abhivādya triḥpradakṣiṇīkṛtya guruvacanapālakau muhurmuhuḥ saṃparivartamānau nayanāmbupariplutākṣakau tasmād āśramapadād viniścakrāmatuḥ tato bodhisatvas tair atikaruṇair bāladārakavacobhiḥ viklavīkṛtahṛdayo bodhau manaḥ praṇidhāya tapova niṣkrāntamātrayoś ca punar tayor bāladārakayor ayaṃ trisahasramahāsahasro lokadhātuḥ ṣaḍvikāraṃ prakaṃpito anekaiś ca devatāsahasrair hāhākāro antarikṣāj jāto babhūva aho pradānasya māhātmyam aho satvasya niścayaḥ । bālāv imau sutau tyaktvā yan na vikriyate manaḥ ।। dhruvam asmi yathā patiṃ gatā laghu mārgād apasarpa me tathā ।। tvam api mṛgarājapatnī aham api bhāryā narendrasiṃhasya ।
dharmeṇa bhavasi bhaginī mṛgarājñi dadasva me mārgam ।। ity evam uktā sā siṃharūpadhāriṇī devatā tasmān mārgād apakrāntā tato mādrī animittāny aprasannānīti matvā muhūrtaṃ cintayāmāsa yathāyam antarikṣe rudanaśabdaḥ śrūyate, yathā ca vanavāsināṃ bhūtānāṃ vidrāvaṇaśabdo vyaktam āśramapade akuśalaṃ bhaviṣyatīty āha ca yathā sphurati me netraṃ yathā rauti vihaṃgamaḥ । kathan nau bālakau tyaktau yathā ca matir utsukā ।। yathāyaṃ pṛthivīkaṃpo vepate hṛdayaṃ ca me । suvyaktau bālakau tyaktau yathā kāyaś ca sīdati ।।
āśayā samabhikrānto brāhmaṇo mama sannidhim । tasya tau bālakau dattau tāv anujñātum arhasi ।। bālapaṃkajasamānavaktrakau padmapatrasukumārahastakau । duḥkhitāv ananubhūtaduḥkhakau kāṃ gatiṃ mama gatau hi putrakau ।।
niratau mṛgakaiḥ sahāśrame mṛgaśāvārjavakau mṛgākṣakau । katham adya nu putrakau mama vrajato anyasya vaśena duḥkhitau ।। nayanāṃbupariplutākṣakau virudantau karuṇaṃ suduḥkhitau । na ca me adya sudṛṣṭakau kṛtau kṛpaṇair jīvati duḥkhitau bata ।। aṃge mama tau vivṛddhakau mūlapuṣpaphalabhojanātmakau । kṣāntimārdavaiḥ sadā gurupriyau duḥkhitau hi paramaṃ sutau mama ।।
jñātimātṛparihīnakau ca tau bandhubhiś ca sahasā nirākṛtau । durjanaṃ janam upetya pāpakaṃ duḥkhitau hi paramaṃ sutau mama ।। kṣuttṛṣāparigṛhātmakau sadā kasya tau vaśam upāgamiṣyataḥ । ārttiduḥkhaparipīḍitau ca tau preṣyabhāvam upayāsyato dhruvam ।।
karma nūnam iha pāpakaṃ mayā anyajanmani sudāruṇaṃ kṛtaṃ । prāṇinaḥ priyaśatair viyojitā yena gaur iva viraumy adharmikā ।। yena satyavacanena me sadā sarvasatvasamatāṃ nataṃ manas । tena satyavacanena me sutau dāsabhāvagamanād vimucyatām ।। tato mādrī tābhyāṃ bāladārakābhyāṃ ye vṛkṣā ropitakāḥ pālitakāś ca tān kisalayasaṃchannāṇ dṛṣṭvā sasaṃbhramā pariṣvajyovāca bāla bāla kalaśāvasiktakāḥ pallavāḥ prapatitāśrubindavaḥ । cetanā iva rudanti vṛkṣakā bālakāḥ stanavihīnakā iveti ।। duḥkham etad aparam hy analpakam yad ramanti mṛgaśāvakā ime ।
tad vayasyaparidarśanotsukāḥ sthānakeṣu parimārgamāṇakā ।। tāḍyamānau dhruvaṃ nītau yathā padavilaṃbitau । kvacid gatau gatāvṛttau hā nṛśaṃsa dvijottama ।। bāṣpagadgadaniruddhakaṇṭhakau vepamānarucirādharauṣṭhakau ।
tau hi me hariṇapariplutākṣakau komalaiś caraṇakaiḥ kathaṃ gatāv iti ।। na darpān na ca vidveṣān mayā tyaktaṃ sutadvayam । sarvasatvahitārthaṃ tu tyaktau tau dustyajau sutau ।। ātmaputrakalatrāṃś ca tyaktvā paramadustyajāṃ ।
prāpnuvanti mahāsatvā vidhivad bodhim uttamām ।। tyāgādhiṣṭhānān mādri putrau yadā te tyaktau dustyājau lokanirmokṣaṇārtham । dadyāṃ svāṃ dārāṃ vāhanaṃ cāpi vittaṃ sarvaṃ sarvebhyo dātum eṣā matir me ।। ity atha mādrī dhairyam ālaṃbya cittena bodhisatvam uvāca na karomy antarāyaṃ te mā te bhūn matir anyathā । mām apīcchasi ced dātuṃ nirviśaṃkaḥ prayaccha mām ।।
yasyārthe svajanān vīra tyajasi snehaviklavāṃ । tam arthaṃ prāpnuhi kṣipraṃ tāraya tribhavāj jagat ।। tataḥ śakro devendras tad atyadbhutam atiduṣkaraṃ mādryā bodhisatvasya ca vyavasāyam avagamya tridaśagaṇaparivṛta upari vihāyasā tadāśramam upagamyodāreṇāvabhāsena tad vanam avabhāsya gaganatalastha eva bodhisatvam uvāca yathā mūḍhe loke kumatimatiparyākulamatau vibho bhogāsakte sutahṛdayapāśāni sahite । tvam eko niḥsaṃgas tyajasi tanayāṃ snehajanakāṃ dhruvaṃ kṣemaṃ śāntaṃ vimalam arajaṃ prāpsyasi padam ।। imāṃ sarvānavadyāṃgīm anuraktāṃ pativratām ।
saṃprayaccha kulaślāghyāṃ mama bhṛtyārthabhāginīṃ ।। nirlajjaś cāsi lubdhaś ca tvam iha brāhmaṇādhama । saddharmaniratāṃ yas tvaṃ mām icchasi pativratām ।। na śocāmy aham ātmānaṃ nāpekṣā me tathātmani ।
yathā tvām anuśocāmi katham eko bhaviṣyasi ।। tato bodhisatvo mādrīm uvāca aham iha bhuvi mādri nānuśocyaḥ parimṛgayaṃ padam akṣayaṃ viśokam । tam imam anusara dvijaṃ viśokā mṛgaśaraṇaṃ tv aham āśrame abhyupaimi ।। iti viditvā hṛṣṭatuṣṭapramuditamanāś cintayāmāsa idam asmiṃ vane dānaṃ paścimaṃ me bhaviṣyati mādrīpriyāṃ parityajya bhaviṣyāmy aparigrahaḥ ।। bhāvānuraktaśuśrūṣāṃ sadvṛttāṃ priyavādinīm ।
mama bhāryām imāṃ śiṣyāṃ gṛhāṇa tvaṃ dvijottama ।। tataḥ patnīm upaspṛśya tyajato bodhikāṃkṣayā । ṣaḍvikāramahī kṛtsnā cacālāmbhasi naur yathā ।। kīdṛṅ mayā kṛtaṃ karma anāryaṃ pūrvajanmasu । naṣṭavatseva gaur yena viraumi vijane vane ।।
śakras tv ahaṃ hy asuranāśakaraḥ surendraḥ । tad brūhi kiṃ varam apīcchasi matsakāśāt ।। mama putrau sahasrākṣa dāsabhāvād vimocaya । pitāmahasakāśaṃ ca prāpaya tridaśeśvara ।।
tathety uktvā mahendraḥ punar āśramaṃ praviśya bodhisatvasakāśam abhijagmivān mādrīṃ ca vāmena pāṇinā gṛhītvā bodhisatvam uvāca ahaṃ mādrīm imāṃ tubhyaṃ dadāmi paricārikām । na ca te kasyacid deyā nyāsadroho hi garhitaḥ ।। etau putrasya te putrau brāhmaṇo asmin purottame । jālinaṃ ceva kṛṣṇāṃ ca vikrīṇīte ti dāruṇaḥ ।। etac chrutvodbhrāntacittaḥ sa rājā prāha kṣipraṃ darśayadhvaṃ kumārau । nāryaś cakruḥ krośam antaḥpurasthāḥ paurā rājñaḥ kṣipram eyuḥ samīpam ।।
yāvad anyatamenāmātyena rājñaḥ sakāśam upanītau putrau nirīkṣya sa nṛpo abhimukhopanītau kṣīṇasvarau kṛśatanū maladigdhagātrau । siṃhāsanāt kṣititale sahasā papātaḥ paurā vicukruśur amātyagaṇāḥ striyaś ca ।। tato rājā amātyān āmantrayate vane api vasato dāneṣv abhirataṃ manaḥ । tam ihānayata kṣipraṃ patnyā sārdhaṃ sulocanam ।। tataḥ śakro devendro bodhisatvam abhinamasyamānaḥ svabhavanam upajagāma śakreṇa ca rājani viśvāmitre abhyatīte brāhmaṇāmātyapaurajānapadaiḥ sārdhaṃ tad āśramapadaṃ gatvā bodhisatvaṃ yācitvā svapuram ānīya rājye pratiṣṭhāpitavān tato viśvantaro rājā sarvaṃdado babhūva sa śraṃanabrāhmaṇavanīpakasuhṛtsambandhibāndhavānujīvijaneṣu anekaprakārāṇi dānāni datvā puṇyāni kṛtvā gāthāṃ bhāṣate bodhiṃ prārthayamānena dānaṃ deyaṃ viśāradaḥ । kṣatriye brāhmaṇe vaiśye śūdre caṇḍālapukkase ।। hiraṇyaṃ ca suvarṇaṃ ca gavāśvamaṇikuṇḍalam ।। dadyāt saṃpannaśīlebhyo dāsakarmakaraṃ tathā ।।
sutadāraparityāgaṃ kṛtvā muktena cetasā । prāpnuvanti narāḥ śuddhim asmiṃ loke paratra ceti ।।