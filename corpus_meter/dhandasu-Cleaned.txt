daśarūpakam । namastasmai gaṇeśāya yatkaṇṭhaḥ puṣkarāyate । madābhegaghanadhvāno nīlakaṇṭhasya tāṇdave ।। daśarūpānukāreṇa mādyanti bhāvakaḥ ।
namaḥ sarvavide tasmai viṣṇave bharatāya ca ।। kasyacideva kadācid dayayā viṣayaṃ sarasvatī viduṣaḥ । ghaṭayati kamapi tamanyo jajati jano yena vaidagdhīm ।। cakre yasya prayogaṃ munirapi bharatastāṇḍavaṃ nīlakaṇṭhaḥ ।
nāṭyānāṃ kintu kiñcit praguṇaracanayā lakṣaṇaṃ saṅkṣipāmi ।। vyākīrṇe mandabuddhīnāṃ jāyate mativibhramaḥ । tasyārthastatpadaistena saṅkṣipya kriyate añjasā ।। vyutpattimātraṃ phalamalpabuddhiḥ ।
tasmai namaḥ svāduparāṅmukhāya ।। avasthānukṛtirnāṭyaṃ rūpaṃ dṛśyatayocyate । rūpakaṃ tat samāropād daśadhaiva rasāśrayam ।। nāṭakaṃ saprakaraṇaṃ bhāṇaḥ prahasanaṃ ḍimaḥ ।
vyāyogasamavakārau vīthyaṅkehāmṛgā iti ।। anyada bhāvāśrayaṃ nṛtyaṃ nṛttaṃ tālalayāśrayam । ādyaṃ padārthābhinayo mārgo deśo tathā param ।। madhuroddhatabhedena tad dvayaṃ dvividhaṃ punaḥ ।
lāsyatāṇḍavarūpeṇa nāṭakādyupakārakam ।। vastu netā rasasteṣāṃ bhedako vastu ca dvidhā । tatrādhikārikaṃ mukhyamaṅgaṃ prāsaṅgikaṃ viduḥ ।। adhikāraḥ phalasvāmyamadhikāro ca tatprabhuḥ ।
tanniravartyamabhivyāpi vṛttaṃ syādādhikārikam ।। prāsaṅgikaṃ parārthasya svārtho yasya prasaṅgataḥ । sānubandhaṃ patākākhyaṃ prakarī ca pradeśabhāk ।। prāsaṅgikaṃ parārthasya svārtho yasya prasaṅgataḥ ।
sānubandhaṃ tulyasaṃvidhānaviśeṣaṇam ।। prakhyātotpādyamiśratvabhedāt tredhāpi tat tridhā । prakhyātamitihāsāderutpādyaṃ kavikalpitam । miśraṃ ca saṅkarāt tābhyāṃ divyanartyādibhedataḥ ।।
kāryaṃ trivargastat śuddhamekānekānubandhi ca । svalpoddiṣṭastu taddheturbījaṃ vistāryanekadhā । avāntarārthavicchede binduracchedakāraṇam ।। bījabindupatākākhyaprakarokāryalakṣaṇāḥ ।
arthaprakṛtayaḥ pañca tā etāḥ parikīrtitāḥ ।। avasthāḥ pañca kāryasya prārabdhasya phalārthibhiḥ । ārambhayatnaprāptyāśāniyatāptiphalāgamāḥ ।। autsukyamātramārambhaḥ phalalābhāya bhūyase ।
prayatnastu tadaprāptau vyāpāro'titvarānvitaḥ ।। upāyāpāyaśaṅkābhyāṃ prāptyāśā prāptisambhavaḥ । apāyābhāvataḥ prāptirniyatāptiḥ suniścitā । samagraphalasampattiḥ phalayogo yathoditaḥ ।।
arthaprakṛtayaḥ pañca pañcāvasthāsamanvitāḥ । yathāsaṅkhyena jāyante mukhādyāḥ pañca sandhayaḥ ।। antaraikārthasambandhaḥ sandhirekānvaye sati । mukhapratimukhe garbhaḥ sāvamarśopasaṃhṛtiḥ ।।
mukhaṃ bījasamutpattirnānārtharasasambhavā । aṅgāni dvādaśaitasya bījārambhasamanvayāt ।। upakṣepaḥ parikaraḥ parinyāso vilobhanam । yuktiḥ prāptiḥ samādhānaṃ vidhānaṃ paribhāvanā ।
udbhedabhedakaraṇānyanvarthānyatha lakṣaṇam ।। bījanyāsas upakṣepaḥ tadbāhulyaṃ parikriyā । tannniṣpattiḥ parinyāso guṇākhyānād vilobhanam ।। sampradhāraṇamarthānāṃ yuktiḥ prāptiḥ sukhāgamaḥ ।
bījāgamaḥ samādhānaṃ vidhānaṃ sukhaduḥkhakṛt ।। paribhāvodbhutāveśa udbhedo gūḍhabhedanam । karaṇaṃ prakṛtārambho bhedaḥ protsāhanā matā ।। lakṣyālakṣya ivodbhedastasya pratimukhaṃ bhavet ।
binduprayatnānugamādaṅgānyasya trayodaśa ।। vilāsaḥ parisarpaśca vidhūtaṃ śamanarmaṇo । narmadyutiḥ pragayaṇaṃ nirodhaḥ paryupāsanam ।। vajraṃ puṣpamupanyāpto varṇa saṃhāra ityapi ।
ratyarthehā vilāsaḥ syād dṛṣṭanaṣṭānusarpaṇam । parisarpā vidhūtaṃ syādaratistacchamaḥ śamaḥ ।। parihāsavatto narma dhṛtistajjā dyutirmatā । uttarā vāk pragayaṇaṃ hitarodho nirodhanam ।।
paryupāstiranunayaḥ puṣpaṃ vākyaṃ viśeṣavat । upanyāsastu sopāyaṃ vajraṃ pratyakṣaniṣṭhuram । cāturvarṇopagamanaṃ varṇasaṃhāra iṣyate ।। garbhastu dṛṣṭanaṣṭasya bījasyānveṣaṇaṃ muhuḥ ।
dvādaśāṅgaḥ patākā syān na vā syāt prāptisambhavaḥ ।। abhūtāharaṇaṃ mārgā rūpodāharaṇe kramaḥ । saṅgahaścānumānaṃ ca toṭakādhivale tathā ।। udvegasambhramākṣepā lakṣaṇaṃ ca praṇīyate ।
abhūtāharaṇaṃ chadma mārgastattvārthakīrtanam ।। rūpaṃ vitarkavad vākyaṃ sotkarṣaṃ syādudāhṛtiḥ । kramaḥ sañcintyamānāptir bhāvajñānamathāpare ।। saṅgrahaḥ sāmadānoktir abhyūho liṅgato'numā ।
adhivalamabhisandhiḥ saṃrabdhaṃ toṭakaṃ vacaḥ ।। udvego'richa tā bhītiḥ śaṅkātrāsau ca sambhramaḥ । garbhabījasamudbhedādākṣepaḥ parikīrtitaḥ ।। krodhenāvamṛśed yatra vyasanād yā vilobhanāt ।
garbhanirbhinnabījārthaḥ so'vamarśo'ṅgasaṅgahaḥ ।। tatrāpavādasampheṭau vidravadravaśaktayaḥ । dyutiḥ prasaṅgaśchalanaṃ vyavasāyo virodhanam । prayocanā vicalanamādānaṃ ca taryodaśa ।।
doṣaprakhyāpavādaḥ syāt sampheṭo roṣabhāṣaṇam । vidravo vadhabandhādir dravo gurutiraskṛtiḥ ।। virodhaśamanaṃ śaktistarjanodvejane dyutiḥ । gurukīrtanaṃ prasaṅgaśchalanaṃ cāvamānanam ।।
vyavasāyaḥ khaśaktyuktiḥ saṃrabdhānāṃ virodhanam । siddhāmantraṇato bhāvidarśikā syāt prayocanā । vikatthanā vicalanam ādānaṃ kāryasaṅgrahaḥ ।। bījavanto mukhādyarthā viprakīrṇā yathāyatham ।
aikārthyamupanīyante yatra nirvahaṇaṃ hi tat ।। sandhirvibodho grathanaṃ nirṇayaḥ paribhāṣaṇam । prasādānandasamayāḥ kṛtibhāṣopagūhanāḥ । pūrvabhāvopasaṃhārau praśastiśca caturdaśa ।।
sandhirbījopagamanaṃ vibodhaḥ kāryamārgaṇam । grathanaṃ tadupakṣepo anubhūtākhyā tu nirṇayaḥ ।। paribhāṣā mitho jalpaḥ prasādaḥ paryupāsanam । ānando vāñchitāvāptiḥ samayo duḥkhanirgamaḥ ।।
kṛtirlabdhārthaśamanaṃ mānādyāptiśca bhāṣaṇam । kāryadṛṣṭyadbhutaprāpto pūrvabhāvopagūhane । varāptiḥ kāvyasaṃhāraḥ praśastiḥ śubhaśaṃsanam ।। iṣṭasyārthasya racanā gopyaguptiḥ prakāśanam ।
rāgaḥ prayogasyāścaryaṃ vṛttāntasyānupakṣayaḥ ।। dvedhā vibhāgaḥ kartavyaḥ sarvasyāpoha vastunaḥ । sūcyameva bhavet kiñcid dṛśyaśravyamathāparam ।। nīraso'nucitastatra saṃsūcyo vastuvistaraḥ ।
dṛśyastu madhurodāttarasabhāvanirantaraḥ ।। arthopakṣepakaiḥ sūcyaṃ pañcabhiḥ pratipādayet । viṣkambhacūlikāṅgāsyāṅkāvatārapraveśakaiḥ ।। vṛttavartiṣyamāṇānāṃ kathāṃśānāṃ nidarśakaḥ ।
saṅkṣepārthastu viṣkambho madhyapātraprayojitaḥ । ekānekakṛtaḥ śuddhaḥ saṅkīrṇo nīcamadhyamaiḥ ।। tadvadevānudāttoktyā nīcapātraprayojitaḥ । praveśo'ṅkadvayasyāntaḥ śeṣārthasyopasūcakaḥ ।।
antaryavanikāsaṃsthaiścūlikārthasya sūcanā । aṅkāntapātrairaṅkāsyaṃ chinnāṅkasyārthasūcanāt ।। aṅkāvatārastvaṅkānte pāto'ṅkasyāvibhāgataḥ । ebhiḥ saṃsūcayet sūcyaṃ dṛśyamaṅkaiḥ pradarśayet ।।
nāṭyadharmamapekṣyaitat punarvastu tridheṣyate । sarveṣāṃ niyatasyaiva śrāvyamaśrāvyameva ca ।। sarvaśrāvyaṃ prakāśaṃ syādaśrāvyaṃ svagataṃ matam । dvidhānyan nāṭyadharmākhyaṃ janāntamapavāritam ।।
tripatākākareṇānyānapavāryāntarā kathām । anyonyāmantraṇaṃ yat syāj janānte taj janāntikam । rahasyaṃ kathyate anyasya parāvṛttyāpavāritam ।। kiṃ bravīṣyevamityādi vinā pātraṃ bravīti yat ।
śrutvevānaktamapyekastat syādākāśamāpitam ।। rāmāyaṇādi ca vibhāvya bṛhatkathāṃ ca । citrāṃ kathāmucitacāruvacaḥprapañcaiḥ ।। netā vinīto madhurastyāgī dakṣaḥ priyagvadaḥ ।
raktalokaḥ śucirvāṅmī rūḍhavaṃśaḥ sthiro yuvā ।। buddhyutsāhasmṛtiprajñākalāmānasamanvitaḥ । śūro dṛḍhaśca tejasvī śāstracakṣuśca dhārmikaḥ । bhedaiścaturdhā lalitaśāntodāttoddhatairayam ।।
niścinto dhīralalitaḥ kalāsaktaḥ sukhī mṛduḥ । sāmānyaguayuktastu dhīraśānto dvijādikaḥ ।। mahāsattvo'tigambhīraḥ kṣamāvānavikatthanaḥ । sthiro nigūḍhāhaṅkāro dhīrodātto dṛḍhavrataḥ ।।
darpamātsaryabhūyiṣṭho māyāchadmaparāyaṇaḥ । dhīroddhatastvahaṅkāro calaścaṇḍo vikattthanaḥ ।। sa dakṣiṇaḥ śaṭho dhṛṣṭaḥ pūrvāṃ pratyanyayā hṛtaḥ । dakṣiṇo'syāṃ sahṛdayaḥ gūḍhavipriyakṛt śaṭhaḥ ।
vyaktāṅgavaikṛto dhṛṣṭo'nukūlastvekanāyikaḥ ।। patākānāyakastvanyaḥ pīṭhamardo vicakṣaṇaḥ । tasyaivānucaro bhaktaḥ kiñcidūnaśca tadguṇaiḥ ।। ekavidyo viṭaścānyo hāsyakṛc ca vidūṣakaḥ ।
lubdho dhīroddhatastabdhaḥ pāpakṛd vyasanī ripuḥ ।। śobhā vilāso mādhuryaṃ gāmbhīryaṃ dhairyatejasī । lalitaudāryamityaṣṭau sattvajāḥ pauruṣā guṇāḥ ।। nīce dhṛṇādhike spardhā śobhāyāṃ śauryadakṣate ।
gatiḥ sadhairyā dṛṣṭiśca vilāse sammitaṃ vacaḥ ।। ślakṣṇo vikāro mādhuryaṃ saṅkṣobhe sumahatyapi । gāmbhīryaṃ yatprabhāvena vikāro nopalakṣyate ।। vyavasāyādacalanaṃ sthairyaṃ vighnakulādapi ।
adhikṣepādyasahanaṃ tejaḥ prāṇātyayeṣvapi ।। śṛṅgārākāraceṣṭātvaṃ sahajaṃ lalitaṃ mṛdu । priyoktyājīvitād dānamaudāryaṃ sadupagrahaḥ ।। svānyā sādhāraṇastrīti tadguṇā nāyikā tridhā ।
mugdhā madhyā pragalbheti svīyā śīlārjavādiyuk ।। mugdhā navavayaḥkāmā ratau vāmā mṛduḥ krudhi । madhyodyadyāvanānaṅgā mohāntasuratakṣamā ।। dhīrā sotprāsavakroktyā madhyā sāśru kṛtāgamam ।
khedayed dayitaṃ kopādadhīrā paruṣākṣaram ।। yauvanāndhā smaronmattā pragalbhā dayitāṅgake । vilīyamānevānandād ratārambhe'pyacetanā ।। sāvahitthādarodāste ratau dhīretarā krudhā ।
santarjya tāḍayen madhyā madhyādhīreva taṃ vadet । dvedhā jyeṣṭhā kaniṣṭā cetyamugdhā dvādaśoditāḥ ।। anyastrī kanyakoḍhā ca nānyoḍhāṅgirase kvacit । kanyānurāgamicchātaḥ kuryādaṅgāṅgisaṃśrayam ।।
sādhāraṇastrī gaṇikā kalāprāgalbhyadhaurtyayuk । channakāmasukhārthājñasvatantrāhaṃyupaṇḍakān ।। rakteva rañjayedāḍhyān niḥsvān mātrā vivāsayet । raktaiva tvaprahasane naiṣā divyanṛpāśraye ।।
āsāmaṣṭāvavasthāḥ syuḥ svādhīnapatikādikāḥ । āsannāyattaramaṇā hṛṣṭā svādhīnabhartṛkā ।। mudā vāsakasajjā svaṃ maṇḍayatyeṣyati priye । cirayatyavyalīke tu virahotkaṇṭhitonmanāḥ ।।
jñāte'nyāsaṅgavivṛte khaṇḍterṣyākaṣāyitā । kalahāntaritāmarṣād vidhūte'nuśayārtiyuk ।। vipralabdhoktasamayamaprāpte'tivimānitā । dūradeśābtarasthe tu kāryataḥ proṣitapriyā ।
kāmārtābhisaret kāntaṃ sārayed vābhisārikā ।। cintāniḥśvāsakhedāśruvaivarṇyaglānyabhūṣaṇaiḥ । yuktāḥ ṣaḍantyā dve cādye kroḍaujjvalyapraharṣitaiḥ ।। dūtyo dāsī sakhī kārūrdhātreyī prativeśikā ।
liṅginī śilpinī svaṃ ca netṛmitraguṇānvitāḥ ।। yauvane sattvajāḥ strīṇāmalaṅkārāstu viṃśatiḥ । bhāvo hāvaśca helā ca trayastatra śarīrajāḥ ।। śobhā kāntiśca dīptiśca mādhuryaṃ ca pragalbhatā ।
audāryaṃ dhairyamityete sapta bhāvā ayatnajāḥ ।। līlā vilāso vicchittirvibhramaḥ kilakiñcitam । moṭṭāyitaṃ kuṭṭamitaṃ bibboko lalitaṃ tathā । vihṛtaṃ ceti vijñeyā daśa bhāvāḥ svabhāvajāḥ ।।
nirvikārātmakāt sattvād bhāvastatrādyavikriyā । hevākasastu śṛṅgāro hāvo'kṣibhrūvikārakṛt ।। sa eva helā suvyaktaśṛṅgārarasasūcikā । rūpopabhogatāruṇyaiḥ śobhāṅgānāṃ vibhūṣaṇam ।।
manmathāvāpitacchāyā saiva kāntiriti smṛtā । anulabaṇatvaṃ mādhuryaṃ dīptiḥ kāntestu vistaraḥ ।। niḥsādhvasatvaṃ prāgalbhyaṃ audāryaṃ praśrayaḥ sadā । cāpalāvihatā dhairyaṃ cidvṛttiravikatthanā ।।
priyānukaraṇaṃ līlā madhurāṅgaviceṣṭitaiḥ । tātkāliko viśeṣastu vilāso'ṅgakriyādiṣu ।। ākalparacanālpāpi vicchittiḥ kāntipopa kṛt । vibhramastvarayā kāle bhūṣāsthānaviparyayaḥ ।।
krodhāśruharṣabhītyādeḥ saṅkaraḥ kilakiñcitam । moṭṭāyitaṃ tu tadbhāvabhāvaneṣṭakathādiṣu ।। sānandāntaḥ kuṭṭamitaṃ kupyet keśādharagrahe । garvābhimānādiṣṭe'pi bibboko'nādarakriyā ।।
sukumārāṅgavinyāso masṛṇo lalitaṃ bhavet । prāptakālaṃ na yad brūyād vrīḍayā vihṛtaṃ hi tat ।। mantrī svaṃ vobhayaṃ vāpi sakhā tasyārthacintane । mantriṇā lalitaḥ śeṣāḥ mantrisvāyattasiddhayaḥ ।।
ṛtvikpurohitau dharme tapasvibrahmavādinaḥ । suhṛtkumārāṭavikā daṇḍe sāmantasainikāḥ ।। antaḥpure varṣavarāḥ kirātā mūkavāmanāḥ । mlecchābhīraśakārādyāḥ svasvakāryopayoginaḥ ।।
jyeṣṭhamadhyādhamatvena sarveṣāṃ ca trirūpatā । tāratamyād yathoktānāṃ guṇānāṃ cottamāditā । evaṃ nāṭye vidhātavyo nāyakaḥ saparicchadaḥ ।। tadvyāpārātmikā vṛttiścaturdhā tatra kaiśikī ।
gatinṛtyavilāsādyairmṛduḥ śṛṅgāraceṣṭitaiḥ । narmataisphiñjatatsphoṭatadgaibhaiścaturaṅgikā ।। vaidagdhyakrīḍitaṃ narma priyopacchandanātmakam । hāsyenaiva saśṛṅgārabhayena vihitaṃ tridhā ।।
ātmopakṣepasambhogamānaiḥ śṛṅgāryapi tridhā । śuddhamaṅgaṃ bhayaṃ dvedhā vāgveṣaceṣṭitaiḥ । sarvaṃ sahāsyamityevaṃ narmāsṭādaśadhoditam ।। narmasphiñjaḥ sukhārambho bhayānto navasaṅgame ।
narmasphoṭastu bhāvānāṃ sūcito'lparaso lavaiḥ ।। channanetrapratīcāro narmagarbho'rthahetave । aṅgaiḥ sahāsyanirhāsyairebhireṣātra kaiśikī ।। viśokā sāttvatī sattvaśauryatyāgadayājavaiḥ ।
saṃlāpotthāpakāvasyāṃ sāṅghātyaḥ parivartakaḥ ।। saṃlāpako gabhīroktirnānābhāvarasā mithaḥ । utthāpakastu yatrādau yuddhāyotthāpayet param ।। mantrārthadaivaśaktyādeḥ sāṅghātyaḥ saṅghabhedanam ।
prārabdhotthānakāryānyakaraṇāt parivartakaḥ ।। ebhiraṅgaiścaturdheyaṃ sāttvatyārabhaṭī punaḥ । māyendrajālasaṅgrāmakrodhodbhrāntādiceṣṭitaiḥ । saṅkṣiptikā syāt sampheṭo vastūtthānāvapātane ।।
saṅkṣiptavasturacanā saṅkṣiptiḥ śilpayogataḥ । pūrvanetṛnivṛttyānye netrantaraparigrahaḥ ।। sampheṭastu samāghātaḥ kruddhasaṃrabdhayordvayoḥ । māyādyutthāpitaṃ vastu vastūtthāpanamiṣyate ।
avapātastu niṣkrāmapraveśatrāsavidravaiḥ ।। ebhiraṅgaiścaturdheyaṃ nārthavṛttirataḥ parā । caturthī bhāratī sāpi vācyā nāṭakalakṣaṇe ।। kaiśikīṃ sāttvatīṃ cārthavṛttimārabhaṭīmiti ।
paṭhantaḥ pañcamīṃ vṛttimaudbhaṭāḥ pratijānate ।। śṛṅgāre kauśikī vīre sāttvatyārabhaṭī punaḥ । rase raudre ca bībhatse vṛttiḥ sarvatra bhāratī ।। deśabhāṣākriyāveṣalakṣaṇāḥ syuḥ pravṛttayaḥ ।
lokādevāvagamyaitā yathaucityaṃ prayojayet ।। pādyaṃ tu saṃskṛtaṃ nṝṇāmanīcānāṃ kṛtātmanām । liṅginīnāṃ mahādevyā mantrijāveśyayoḥ kvacit ।। strīṇāṃ tu prākṛtaṃ prāyaḥ śūrasenyadhameṣu ca ।
piśācātyantanīcādau paiśācaṃ māgadhaṃ tathā ।। yaddeśaṃ nīcapātraṃ yat taddeśaṃ tasya bhāṣitam । kāryataścottamādīnāṃ kāryo bhāṣāvyatikramaḥ ।। bhagavanto varairvācyā vidvaddevarṣiliṅginaḥ ।
viprāmātyāgrajāścāryā naṭīsūtramṛtau mithaḥ ।। rathī sūtena cāyuṣmān pūjyaiḥ śiṣyātmajānujāḥ । vatseti tātaḥ pūjyo'pi sugṛhītābhidhastu taiḥ ।। bhāvo'nugena sūtrī ca mārṣetyetena so'pi ca ।
devaḥ svāmīti nṛpatirbhṛtyairbhaṭṭeti cādhamaiḥ ।। āmantraṇīyāḥ pativaj jyeṣṭhamadhyādhamaiḥ striyaḥ । samā haleti praṣyā ca hañje veśyājjukā tathā ।। kuṭṭinyamvetyanugataiḥ pūjyā vā jaratī janaiḥ ।
vidūṣakeṇa bhavatī rājñī ceṭīti śabdyate ।। aśeṣato netṛdaśāvibhinnān । yo vā na devaḥ śaśikhaṇḍamauliḥ ।। prakṛtitvādathānyeṣāṃ bhūyorasaparigrahāt ।
sampūrṇalakṣaṇatvāc ca pūrvaṃ nāṭakamucyate ।। pūrvaraṅgaṃ vidhāyādau sūtradhāre vinirgate । praviśya tadvadaparaḥ kāvyamāsthāpayen naṭaḥ ।। divyamartye sa tadrūpo miśramanyatarastayoḥ ।
sūcayed vastu bījaṃ vā mukhaṃ pātramathāpi vā ।। raṅgaṃ prasādya madhuraiḥ ślokaiḥ kāvyārthasūcakaiḥ । ṛtuṃ kañcidupādāya bhāratīṃ vṛttimāśrayet ।। bhāratī saṃskṛtaprāyo vāgvyāpāro naṭāśrayaḥ ।
bhedaiḥ prarocanāyuktairvīrthīprahasanāmukhaiḥ ।। unmukhīkaraṇaṃ tatra praśaṃsātaḥ prarocanā । vīthī prahasanaṃ cāpi svaprasaṅge'bhidhāsyate । vīthyaṅgāvyāmukhāṅgatvāducyante'traiva tat punaḥ ।।
sūtradhāro naṭīṃ brūte mārṣaṃ vātha vidūṣakam । svakāryaṃ prastutākṣepi citroktyā yat tadāmukham ।। prastāvanā vā tatra syuḥ kathādghātaḥ pravṛttakam । prayogātiśayaścātha vīthyaṅgāni trayodaśa ।।
svetivṛttasamaṃ vākyamarthaṃ vā yatra sūtriṇaḥ । gṛhītvā praviśet pātraṃ kathodghāto dvidhaiva saḥ ।। kālasāmyasamākṣiptapraveśaḥ syāt pravṛttakam । eṣo'yamityupakṣepāt sūtradhāraprayogataḥ ।
pātrapraveśo yatraiṣa prayogātiśayo mataḥ ।। udghātyakāvalagite prapañcatrigate chalam । vākkelyadhivale gaṇḍamavasyanditanālike । asatpralāpavyāhāramṛdavāni trayodaśa ।।
gūḍhārthapadaparyāyamālā praśnottarasya vā । yatrānyonyaṃ samālāpo dvedhodghātyaṃ taducyate ।। yatraikatra samāveśāt kāryamanyat prasādhyate । prastute'nyatra vānyat syāt ta cāvalagitaṃ dvidhā ।।
asadbhūtamithaḥstotraṃ prapañco hāsyakṛn mataḥ । śrutisāmyādanekārthayojanaṃ trigataṃ tviha । naṭāditritayālāpaḥ pūrvaraṅge tadiṣyate ।। priyābhairapriyairvākyairvilobhya chalanā chalam ।
vinivṛttyāsya vākkelī dvistriḥ pratyuktito'pi vā ।। anyonyavākyādhikyoktiḥ spardhayādhivalaṃ bhavet । gaṇḍaḥ prastutasambandhibhinnārthaṃ sahasoditam ।। rasoktasyānyathā vyākhyā yatrāvasyandita hi tat ।
sopahāsā nigūḍhārthā nālikaiva prahelikā ।। asambaddhakathāprāyo'satpralāpo yathottaraḥ । anyārthameva vyāhāro hāsyalāsyakaraṃ vacaḥ । doṣā guṇā guṇā doṣā yatra syurmṛdavaṃ hi tat ।।
eṣāmanyatamenārthaṃ pātraṃ cākṣipya sūtrabhṛt । prastāvanānte nirgacchet tato vastu prapañcayet ।। abhigamyaguṇairyukto dhīrodāttaḥ pratāpavān । kīrtikāmo mahotsāhastrayyāstrātā mahīpatiḥ ।।
prakhyātavaṃśo rājarṣirdivyo vā yatra nāyakaḥ । tatprakhyātaṃ vidhātavyaṃ vṛttamatrādhikārikam ।। yat tatrānucitaṃ kiñcin nāyakasya rasasya vā । viruddhaṃ tat parityājyamanyathā vā prakalpayet ।।
ādyantamevaṃ niścitya pañcadhā tad vibhajya ca । khaṇḍaśaḥ sandhisañjñāṃśca vibhāgānapi khaṇḍayet ।। catuḥṣaṣṭistu tāni syuraṅgānītyaparaṃ tathā । patākāvṛttamapyūnamekādyairanusandhibhiḥ ।
aṅgānyatra yathālābhamasandhiṃ prakarīṃ nyaset ।। ādau viṣkambhakaṃ kuryādaṅkaṃ vā kāryayuktitaḥ । apekṣitaṃ parityajya nīrasaṃ vastuvistaram । yadā sandarśayet śeṣaṃ kuryād viṣkambhakaṃ tadā ।।
yadā tu sarasaṃ vastu mūlādeva pravartate । ādāveva tadāṅkaḥ syādāmukhākṣepasaṃśrayaḥ ।। pratyakṣanetṛcarito binduvyāptipuraskṛtaḥ । aṅko nānāprakārārthasaṃvidhānarasāśrayaḥ ।।
anubhāvavibhāvābhyāṃ sthāyinā vyabhicāribhiḥ । gṛhītamuktaiḥ kartavyamaṅginaḥ paripoṣaṇaṃ ।। na cātirasato vastu dūraṃ vicchinnatāṃ nayet । rasaṃ vā na tirodadhyād vastvalaṅkāralakṣaṇaiḥ ।।
eko raso'ṅgīkartavyo vīraḥ śṛṅgāra eva vā । aṅgamanye rasāḥ sarve kuryān nirvahaṇe'dbhutam ।। dūrādhvānaṃ vadhaṃ yuddhaṃ rājyadeśādiviplavam । saṃrodhaṃ bhojanaṃ snānaṃ surataṃ cānulepanam ।।
ambaragrahaṇādīni pratyakṣāṇi na nirdiśet । nādhikārivadhaṃ kvāpi tyājyamāvaśyakaṃ na ca ।। ekāhācaritaikārthamitthamāsannanāyakam । pātraistricaturairaṅkaṃ teṣāmante'sya nirgamaḥ ।।
patākāsthānakānyatra bindurante ca bījavat । evamaṅkāḥ prakartavyāḥ praveśādipuraskṛtāḥ । pañcāṅkametadavaraṃ daśāṅkaṃ nāṭakaṃ param ।। atha prakaraṇe vṛttamutpādyaṃ lokasaṃśrayam ।
amātyavipravaṇijāmekaṃ kuryāc ca nāyakam ।। dhīrapraśāntaṃ sāpāyaṃ dharmakāmārthatatparam । śepaṃ nāṭakavat sandhipraveśakarasādikam ।। nāyikā tu dvidhā netuḥ kulastrī gaṇikā tathā ।
kvacidekaiva kulajā kvāpi dvayaṃ kvacit ।। kulajābhyantarā bāhyā veśyā nātikramo'nayoḥ । ābhiḥ prakaraṇaṃ tredhā saṅkīrṇaṃ dhūrtasaṅkulam ।। lakṣyate nāṭikāpyatra saṅkīrṇānyanivṛttaye ।
tatra vastu prakaraṇān nāṭakān nāyako nṛpaḥ । prakhyāto dhīralalitaḥ śṛṅgāro'ṅgī salakṣaṇaḥ ।। strīprāyacaturaṅkādibhedakaṃ yadi ceṣyate । ekadvitryaṅkapātrādibhedenānantarūpatā ।।
devī tatra bhavej jyeṣṭhā pragalbhā nṛpavaṃśajā । gambhīrā māninī kṛcchāt tadvaśān netṛsaṅgamaḥ ।। nāyikā tādṛśī mugdhā divyā cātimanoharā । antaḥpurādisambandhādāsannā śrutidarśanaiḥ ।।
anurāgo navāvastho netustasyāṃ yathottaram । netā tatra pravarteta devītrāsena śaṅkitaḥ । kaiśikyaṅgaiścaturbhiśca yaktāṅkairiva nāṭikā ।। bhāṇastu dhūrtacaritaṃ svānubhūtaṃ pareṇa vā ।
yatropavarṇayedeko nipuṇaḥ paṇḍito viṭaḥ ।। sambodhanoktipratyuktī kuryādākāśabhāpitaiḥ । sūcayed vīraśṛṅgārau śauryasaubhāgyasaṃstavaiḥ ।। bhūyasā bhāratī vṛttirekāṅkaṃ vastu kalpitam ।
mukhanirvahaṇe sāṅge lāsyāṅgāni daśāpi ca ।। geyaṃ padaṃ sthitaṃ pādyamāsīnaṃ puṣpagaṇḍikā । pracchedakastrigūḍhaṃ ca saindhavākhyaṃ dvigūḍhakam ।। uttamottamakaṃ caiva uktapratyuktameva ca ।
lāsye daśavidhaṃ hyetadaṅganirdeśakalpanam ।। tadvat prahasanaṃ tredhā śuddhavaikṛtasaṅkaraiḥ । pākhaṇḍivipraprabhṛticeṭaceṭīviṭākulam । ceṣṭitaṃ vepabhāṣābhiḥ śuddhaṃ hāsyavaconvitam ।।
kāmukādivaciveṣaiḥ ṣaṇḍhakañcukitāpasaiḥ । vikṛtaṃ saṅkarād vīthyā saṅkīrṇaṃ dhūrtasaṅkulam । rasastu bhūyasā kāryaḥ ṣaḍvidho hāsya eva tu ।। ḍime vastu prasiddhaṃ syād vṛttayaḥ kaiśikīṃ vinā ।
netāro devagandharvayakṣarakṣomahoragāḥ । bhūtapretapiśācādyāḥ ṣoḍaśātyantamuddhatāḥ ।। rasairahāsyaśṛṅgāraiḥ ṣaḍbhirdīptaiḥ samanvitaḥ । māyendrajālasaṅgrāmakrodhodbhrāntādiceṣṭitaiḥ ।।
candrasūryoparāgaiśca nyāyye raudrarase'ṅgini । caturaṅkaścatuḥsandhirnirvimarśo ḍimaḥ smṛtaḥ ।। khyātetivṛtto vyāyogaḥ khyātoddhatanarāśrayaḥ । hīno garbhavimarśābhyāṃ dīptāḥ syurḍimavad rasāḥ ।।
astrīnimittasaṅgrāmo jāmadagnyajaye yathā । ekāhācaritaikāṅko vyāyogo bahubhirnaraiḥ ।। kāryaṃ samavakāre'pi āmukhaṃ nāṭakādivat । khyātaṃ devāsuraṃ vastu nirvimarśāstu sandhayaḥ ।।
vṛttayo mandakaiśikyo netāro devadānavāḥ । dvādaśodāttavikhyātāḥ phalaṃ teṣāṃ pṛthak pṛthak ।। bahuvīrarasāḥ sarve yadvadambhodhimanthane । aṅkaiḥstribhistrikapaṭastriśṛṅgārastrividravaḥ ।।
dvisandhiraṅkaḥ prathamaḥ kāryo dvādaśanālikaḥ । caturdvinālikāvantyau nālikā ghaṭikādvayam ।। vastusvabhāvadaivārikṛtāḥ syuḥ kapaṭāstrayaḥ । nagaroparodhayuddhe vātāgnyādikavidravāḥ ।।
dharmārthakāmaiḥ śṛṅgāro nātra vindupraveśakau । vīthyaṅgāni yathālābhaṃ kuryāt prahasane yathā ।। vīthī tu kaiśikīvṛttau sandhyaṅgāṅkaistu bhāṇavat । rasaḥ sūcyastu śṛṅgāraḥ spṛśedapi rasāntaram ।।
yuktā prastāvanākhyātairaṅgairudghātyakādibhiḥ । evaṃ vīthī vidhātavyā dvyekapātraprayojitā ।। utsṛṣṭikāṅke prakhyātaṃ vṛttaṃ buddhyā prapañcayet । rasastu karuṇaḥ sthāyī netāraḥ prākṛtā narāḥ ।।
bhāṇavat sandhivṛttyaṅgairyuktaḥ strīparidevitaiḥ । vācā yuddhaṃ vidhātavyaṃ tathā jayaparājayau ।। miśramohāmṛge vṛttaṃ caturaṅkaṃ trisandhimat । naradivyāvaniyamān nāyakapratināyakau ।।
khyātau dhīroddhatāvantyo viparyāsādayuktakṛt । divyastriyamanicchantīmapahārādinecchataḥ ।। śṛṅgārābhāsamapyasya kiñcit kiñcit pradarśayet । saṃrambhaṃ paramānīya yuddhaṃ vyājān nivārayet ।
vadhaprāptasya kurvīta vadhaṃ naiva mahātmanaḥ ।। ālokya vastu paribhāvya kaviprabandhān । vākyairudāramadhuraiḥ sphuṭamandavṛttaiḥ ।। vibhāvairanubhāvaiśca sāttvikairvyabhicāribhiḥ ।
ānīyamānaḥ svādyatvaṃ sthāyī bhāvo rasaḥ smṛtaḥ ।। jñāyamānatayā tatra vibhāvo bhāvapoṣakṛt । ālambanoddīpanatvaprabhedena sa ca dvidhā ।। anubhāvo vikārastu bhāvasaṃsūcanātmakaḥ ।
hetukāryātmanoḥ siddhistayoḥ saṃvyavahārataḥ ।। sukhaduḥkhādikairbhāvairbhāvastadbhāvabhāvanam । pṛthag bhāvā bhavantyanye'nubhāvatve'pi sāttvikāḥ । sattvādeva samutpattestac ca tadbhāvabhāvanam ।।
stambhapralayaromāñcāḥ svedo vaivarṇyavepathū । aśruvaisvaryamityaṣṭau stambho'smin niṣkriyāṅgatā । pralayo naṣṭasañjñatvaṃ śeṣāḥ suvyaktalakṣaṇāḥ ।। viśeṣādābhimukhyena caranto vyabhicāriṇaḥ ।
sthāyinyunmagnanirmagnāḥ kallolā iva vāridhau ।। trāserṣyāmarṣagarvāḥ smṛtimaraṇamadāḥ suptanidrāvibodhāḥ । vyādhyunmādau vipādotsukacapalayutāstriṃśadete trayaśca ।। tattvajñānāpadīrṣyādernirvedaḥ svāvamānanam ।
tatra cintāśruniḥśvāsavaiavarṇyocchvāsadīnatāḥ ।। ratyādyāyāsatṛṭkṣudbhirglānirniṣprāṇateha ca । vaivarṇyakampānutsāhakṣāmāṅgavacanakriyāḥ ।। anarthapratibhā śaṅkā parakrauryāt svadurnayāt ।
kampaśoṣābhivīkṣādiratra varṇasvarānyatā ।। śramaḥ khedo'dhvaratyādeḥ svedo'smin mardanādayaḥ । santoṣo jñānaśaktyāderdhṛtiravyagrabhogakṛt ।। apratipattirjaḍatā syādiṣṭāniṣṭadarśanaśrutibhiḥ ।
animiṣanayananirīkṣaṇatūṣṇīmbhāvādayastatra ।। prasattirutsavādibhyo harṣo'śrusvedagadgadāḥ । daurgatyādyairanaujasyaṃ dainyaṃ kārṣṇyābhṛjādimat ।। duṣṭe'parādhadaurmukhyakrauryaiścaṇḍatvamugratā ।
tatra svedaśiraḥkampatarjanātāḍanādayaḥ ।। dhyānaṃ cintehitānāpteḥ śūnyatāśvāsatāpakṛt । garjitādermanaḥkṣobhastrāso'trotkampitādayaḥ ।। parotkarṣākṣamāsūyā garvadaurjanyamanyujā ।
doṣoktyavajñe srukuṭimanyukrodheṅgitāni ca ।। adhikṣepāpamānāderamarṣo'bhiniviṣṭatā । tatra khedaśiraḥkampatarjanātāḍanādayaḥ ।। garvo'bhijanalāvaṇyabalaiśvaryādibhirmadaḥ ।
karmāṇyādharpaṇāvajñā savilāsāṅgavīkṣaṇam ।। sadṛśajñānacintādyaiḥ saṃskārāt smṛtiratra ca । jñātatvenārthabhāsinyāṃ bhrūsamunnayanādayaḥ । maraṇaṃ suprasiddhatvādanarthatvāc ca nocyate ।।
harṣotkarṣo madaḥ pānāt skhaladaṅgavacogatiḥ । nidrā hāso'tra ruditaṃ jyeṣṭhamadhyādhamādiṣu । suptaṃ nidrodbhavaṃ tatra śvāsocchāsakriyā param ।। manaḥsammīlanaṃ nidrā cintālasyaklamādibhiḥ ।
tatra jṛmbhāṅgabhaṅgākṣimīlanotsvapnatādayaḥ । vivodhaḥ pariṇāmādestatra jṛmbhākṣimardane ।। durācārādibhirvrīḍā dhārṣṭyābhāvastamunnayet । sācīkṛtāṅgāvaraṇavaivarṇyādhomukhādibhiḥ ।।
āveśo grahaduḥkhādyairapasmāro yathāvidhiḥ । bhūpātakampaprakhedalālāphenodgamādayaḥ ।। moho vicittatā bhītiduḥkhāveśānucintanaiḥ । tatrājñānabhramāghātaghūrṇanādarśanādayaḥ ।।
bhrānticchedopadeśābhyāṃ śāstrādestattvadhīrmatiḥ । ālasyaṃ śramagarbhādejahyajṛmbhāsitādimat ।। vātāt pāṃsūpadigdhastvaritapadagatirvarṣaje piṇḍitāṅgaḥ । vahnerdhūmākulāsyaḥ karijamanubhayastammakampāpasārāḥ ।।
tarko vicāraḥ sandehād bhrūśiroṅgulinartakaḥ । lajjādyairvikriyāguptāvavahitthāṅgavikriyā । vyādhayaḥ sannipātādyāsteṣāmanyatra vistaraḥ ।। aprekṣākāritonmādaḥ sannipātagrahādibhiḥ ।
assminnavasthā ruditagītahāsāsitādayaḥ ।। prārabdhakāryāsiddhyāderviṣādaḥ sattvasaṅkṣayaḥ । niḥśvāsocchvāsahṛttāpasahāyānveṣaṇādikṛt ।। kālākṣamatvamautmukyaṃ ramyecchāratisamgramaiḥ ।
tatrocchvāsatvaniḥśvāsahṛttāpasvedavibhramāḥ ।। mātsaryadveṣarāgādeścāpalaṃ tvanavasthitiḥ । tatra bhartsanapāruṣyasvacchandācaraṇādayaḥ ।। viruddhairaviruddhairvā bhāvairvicchidyate ।
ātmabhāvaṃ nayatyanyān sa sthāyī lavaṇākaraḥ ।। ratyutsāhajgupsāḥ krodho hāsaḥ smayo bhayaṃ śokaḥ । śamamapi kecit prāhuḥ puṣṭirnāṭyeṣu naitasya ।। nirvedādiratādrūpyādasthāyī svadate katham ।
vairasyāyaiva tatpoṣastenāṣṭau sthāyino matāḥ ।। vācyā prakaraṇādibhyo buddhisthā vā yathā kriyā । vākyārthaḥ kārakairyuktā sthāyī bhāvastathetaraiḥ ।। rasaḥ sa eva svādvyatvād rasikasyaiva vartanāt ।
nānukāryasya vṛttatvāt kāvyasyātatparatvataḥ ।। draṣṭuḥ pratītirvrīḍerṣyārāgadveṣaprasaṅgataḥ । laukikasya svaramaṇīsaṃyuktasyeva darśanāt ।। dhīrodāttādyavasthānāṃ rāmādiḥ pratipādakaḥ ।
vibhāvayati ratyādīn svadante rasikasya te ।। krīḍatāṃ mṛnmayairyadvad bālānāṃ dviradādibhiḥ । svotsāhaḥ svadate tadvacchrotṛṇāmarjunādibhiḥ ।। kāvyārthabhāvanāsvādo nartakasya na vāryate ।
svādaḥ kāvyārthasambhedānātmānandasamudbhavaḥ ।। vikāśavistarakṣobhavikṣepaiḥ sa caturbidhaḥ । śṛṅgāravīrabībhatsaraudreṣu manasaḥ kramāt ।। hāsyādbhutabhayotkarṣakaruṇānāṃ ta eva hi ।
atastajjanyatā teṣāmata evāvadhāraṇam ।। śamaprakarṣo nirvācyo muditādestadātmatā । padārthairindunirvedaromāñcādisvarūpakaiḥ । kāvyād vibhāvasañcāryanubhāvaprakhyatāṃ gataiḥ ।।
bhāvitaḥ svadate sthāyī rasaḥ sa parikīrtitaḥ । lakṣaṇaikyaṃ vibhāvaikyādabhedād rasabhāvayoḥ ।। ramyadeśakalākālaveṣabhogādisevanaiḥ । pramodātmā ratiḥ saiva yūnoranyonyaraktayoḥ ।
prahṛṣyamāṇā śṛṅgāro madhurāṅgaviceṣṭitaiḥ ।। triṃśat trayo ye vyabhicāriṇaśca । yuktyā nibaddhāḥ paripoṣayanti । tasyāśrayādvaitaviruddhamiṣṭam ।।
tatrāyogo'nurāge'pi navayorekacittayoḥ । pāratantryeṇa daivād vā viprakarṣādasaṅgamaḥ ।। daśāvasthaḥ sa tatrādāvabhilāṣo'tha cintanam । smṛtirguṇakathodvegapralāponmādasañjvarāḥ ।
jaḍatā maraṇaṃ ceti duravasthaṃ yathottaram ।। abhilāpaḥ spṛhā tatra kānte sarvāṅgasundare । dṛṣṭe śrute vā tatrāpi vismayānandasādhvasāḥ ।। sākṣāt pratikṛtisvapnacchāyāmāyāsu darśanam ।
śrutirvyājāt sakhīgītamāgadhādiguṇastuteḥ ।। sānubhāvavibhāvāstu cintādyāḥ pūrvadarśitāḥ । daśāvasthatvamācāryaiḥ prāyo vṛtyā nidarśitam । mahākaviprabandheṣu dṛśyate tadanantatā ।।
dṛṣṭe śrute'bhilāṣāc ca kiṃ nautsukyaṃ prajāyate । aprāptau kiṃ na nirvedo glāniḥ kiṃ nāticintanāt ।। viprayogastu viśleṣo rūḍhavibhrambhayordvidhā । mānapravāsabhedena māno'pi praṇayerṣyayoḥ ।।
tatra praṇayamānaḥ syāt kopāvasitayordvayoḥ । strīṇāmīrṣyākṛto mānaḥ kopo'nyāsaṅgini priye । śrute vānumite dṛṣṭe śrutistatra sakhīmukhāt ।। utsvapnāyitabhogāṅkagotraskhalanakalpitaḥ ।
tridhānumāniko dṛṣṭaḥ sākṣādindriyagocaraḥ ।। yathottaraṃ guruḥ ṣaḍbhirupāyaistamupācaret । sāmnā bhedena dānena natyupekṣārasāntaraiḥ ।। tatra oriyavacaḥ sāma bhedastatsakhyupārjanam ।
dānaṃ vyājena bhūṣādeḥ pādayoḥ patanaṃ natiḥ ।। sāmādau tu parikṣīṇe syādupekṣāvadhīraṇam । rabhasatrāsaharṣādeḥ kopabhraṃśo rasāntaram । kopaceṣṭāśca nārīṇāṃ prāgeva pratipāditāḥ ।।
kāryataḥ sambhramācchāpāt pravāso bhinnadeśatā । dvayostatrāśruniḥśvāsakārśyalambālakāditā ।। dvitīyaḥ sahasotpanno divyamānupaviplavāt । svarūpānyatvakaraṇācchāpajaḥ sannidhāvapi ।।
mṛte tvekatra yatrānyaḥ pralapecchoka eva saḥ । vyāśrayatvān na śṛṅgāraḥ pratyāpanne tu netaraḥ ।। praṇayāyogayorutkā pravāse proṣitapriyā । kalahāntariterṣyāyāṃ vipralavdhā ca khaṇḍitā ।।
anukūlau niṣevete yatrānyonyaṃ vilāsinau । darśanasparśanādīni sa sambhogo mudānvitaḥ ।। ceṣṭāstatra pravartante līlādyā daśa yoṣitām । dākṣiṇyamārdavapremṇāmanurūpāḥ priyaṃ prati ।।
ramayec cāṭukṛt kāntaḥ kalākrīḍādibhiśca tām । na grāmyamācaret kiñcin narmabhraṃśakaraṃ na ca ।। mohāviṣādanayavismayavikramādyaiḥ । tredhā kilātra matigarvadhṛtipraharṣāḥ ।।
udvego rudhirāntrakīkasavasāmāṃsādibhiḥ kṣobhaṇaḥ । nāsāvaktravikūṇanādibhirihāvegārtiśaṅkādayaḥ ।। kṣobhaḥ khādharadaṃśakampabhrukuṭisvedāsyarāgairyutaḥ । atrāmarṣamadau smṛtiścapalatāsūyāgryavegādayaḥ ।।
vikṛtākṛtivāgveṣairātmano'tha parasya vā । hāsaḥ syāt paripoṣo'sya hāsyastriprakṛtiḥ smṛtaḥ ।। smitamiha vikāsinayanaṃ kiñcillakṣyadvijaṃ tu hasitaṃ syāt । madhurasvaraṃ vihasitaṃ saśiraḥkampamidamupahasitam ।।
apahasitaṃ sāsrākṣaṃ vikṣiptāṅgaṃ bhavatyatihasitam । dve dve hasite caiṣāṃ jyeṣṭhe madhye'dhame kramaśaḥ ।। nidrālasyaśramaglānimūrchāśca sahacāriṇaḥ । atilokaiḥ padārthaiḥ syād vismayātmā raso'dbhutaḥ ।।
karmāsya sādhuvādāśruvepathusvedagadgadāḥ । harṣāvegadhṛtiprāyā bhavanti vyabhicāriṇaḥ ।। vikṛtasvarasattvāderbhayabhāvo bhayānakaḥ । sarvāṅgavepathusvedaśoṣavaicittyalakṣaṇaḥ ।
dainyasambhramasammohatrāsādistatsahodaraḥ ।। iṣṭanāśādaniṣṭāptau śokātmā karuṇo'nu tam । niḥśvāsocchvāsaruditastambhapralapitādayaḥ ।। svāpāpasmāradainyādhimaraṇālasyasambhramāḥ ।
viṣādajaḍayonmādacintādyā vyabhicāriṇaḥ ।। prītibhaktyādayo bhāvā mṛgayākṣādayo rasāḥ । harṣotsāhādiṣu spaṣṭamantarbhāvān na kīrtitāḥ ।। ṣaṭtriṃśadbhūṣaṇādīni sāmādīnyekaviṃśatiḥ ।
lakṣyasandhyantarāṅgāni sālaṅkāreṣu teṣu ca ।। ugraṃ prasādi gahanaṃ vikṛtaṃ ca vastu । tan nāsti yan na rasabhāvamupaiti loke ।। vidvanmanorāganibandhahetuḥ ।
vaidagdhyabhājā daśarūpametat ।।