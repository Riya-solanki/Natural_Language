mṛtyudoṣair aliptaḥ syāt tārāhṛccakrabhāvakaḥ । lābhī ca sarvasiddhīnāṃ ṣaṇmāsāvadhi tatparaḥ ।। vāgīśvarakṛtādeśān mṛtyuvañcanasaṃgrahāt । uddhṛtā sitatārāyā bhāvanā bhayanāśinī ।।
turyavargādyasākāratviṣā visphuritāmbare । sitābjendvāsanāṃ dṛṣṭvā puras triśaraṇaṃ paṭhet ।। muhūrtaṃ śūnyatāṃ paśyet prākṛtāropahānaye । tataḥ praṇidhisāmarthyād bodhicittākṣaraṃ bhavet ।।
sitāravindamadhyasthacandrabimbāsanopari । ābaddhavajraparyaṅkāṃ varadotpaladhāriṇīm ।। śaraccandrakarākārāṃ pṛṣṭhacandrasamāśritām । sarvālaṅkārasaṃpūrṇāṃ ṣoḍaśābdavapuṣmatīm ।।
sarvasaṃbuddhatatputramātaraṃ kāmarūpadhām । dhyātvāryatārāṃ hṛdaye tasyāś cakraṃ sitadyuti ।। aṣṭakoṣṭhakam aṣṭābhir akṣaraiḥ paripūritam । oṃhāvyañjanamadhyasthasādhyanāmādyanābhikam ।।
dhyāyād ekāgracittaḥ san ṣaṇ māsān dṛḍhaniścayaḥ । japed akhinnacittaḥ san mantram enaṃ daśākṣaram ।। oṅkāram ādito dattvā paścāt tāre prayojayet । tuttāre syāt ture paścāt svāhāntaḥ sārvakarmikaḥ ।।
brahmendraviṣṇucandrārkarudradikpālamanmathaiḥ । apy akhaṇḍitaromāgro mṛtyuṃ jayati muktavat ।। valīpalitadaurbhāgyavyādhidāridryasaṃkṣayaḥ । siṃhādyaṣṭamahābhītiduḥkhasaṃdohanāśanam ।।
ayācitāmbarapānaharmyaratnādisaṃgamaḥ । khaḍgāñjanapādalepabhadrakumbhādisiddhayaḥ ।। kavitā vaktṛtā medhā prajñā caikāntanirmalā । anyā ca vāñchitā siddhiś cakrād asmāt prajāyate ।।
sādhanaṃ sitatārāyā mṛtyuvyādhivināśanam । uddhṛtya yac chubhaṃ tena jagat tārā svayaṃ bhavet ।। ।। mṛtyuvañcanasitatārāsādhanam ।।