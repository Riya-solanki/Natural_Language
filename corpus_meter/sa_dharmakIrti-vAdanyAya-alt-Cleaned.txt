nyāyavādinamapi vādeṣu asadvyavasthopanyāsaiḥ śaṭhā nigṛhṇanti, tanniṣedhārthamidamārabhyate । asādhanāṅga gavacanamadoṣodbhāvanaṃ dvayoḥ । nigrahasthānam, anyatu na yuktamiti neṣyate ।। iṣṭasyārthasya siddhiḥ sādhanam tasya nirvartakam aṅgam tasya avacanaṃ tasyāṅgasyānuccāraṇaṃ vādino nigrahādhikaraṇam tadabhyupagamya apratibhayā tūṣṇīmbhāvāt । sādhanāṅgasyāsamarthanād vā ।।
trividhameva hi liṅgamapratyakṣasya siddheraṅgam - svabhāvaḥ, kāryam, anupalambhaśca । tasya samarthanaṃ sādhyena vyāptiṃ prasādhya dharmiṇi bhāvasādhanam । yathā ayat sat kṛtakaṃ vā, tat sarvamanityam, yathā ghaṭādiḥ, san kṛtako vā śabdaḥ'; iti । atrāpi na kaścit kramaniyamaḥ, iṣṭārthasiddherubhayatrāviśeṣāt । yasmād dharmiṇi prāk sattvaṃ prasādhya paścādapi vyāptiḥ prasādhyata eva । yathā - āsan śabdaḥ kṛtako vā, yaścaivaṃ sa sarvo anityaḥ, yathā - ghaṭādiḥ'; iti ।
atra vyāptisādhanaṃ viparyaye bādhakapramāṇopadarśanam । yadi na sarvaṃ sat kṛtakaṃ vā pratikṣaṇavināśi syād, akṣaṇikasya kramayaugapadyābhyāmarthakriyāyogād arthakriyāsāmarthyalakṣaṇamato vyāvṛttam - ityasadeva syāt । sarvasāmarthyopākhyāvirahalakṣaṇaṃ hi nirupākhyamiti । evaṃ sādhanasya sādhyaviparyaye bādhakapramāṇānupadarśane virodhābhāvādasya viparyayavṛtteradarśane san kṛtako vā syāt, nityaśca ityanivṛttireva śaṅkāyāḥ ।
na ca sarvānupalabdhirbhāvasya bādhikā, tatra sāmarthyaṃ kramākramayogena vyāptaṃ siddham; prakārāntarābhāvāt । tena vyāpakadharmānupalabdhirakṣaṇike sāmarthyaṃ bādhate । kramayaugapadyāyogasya sāmarthyābhāvena vyāptisiddhernānavasthāprasaṅgaḥ । atrāpyadarśanamapramāṇam, yataḥkramayaugapdyāyogasyaivāsāmarthyena vyāptyasiddheḥ pūrvakasyāpi hetoravyāptiḥ । ihāpi punaḥ sādhanopagame anavasthāprasaṅga iti cet । na; abhāvasādhanasyādarśanasyāpratiṣedhāt ।
yadadarśanaṃ viparyayaṃ sādhayati hetoḥ sādhyaviparyaye, tadasya viruddhapratyupasthānād bādhakaṃ pramāṇamucyate । evaṃ hi sa hetuḥ sādhyābhāve asan sidhyet, yadi tatra pramāṇavatā svaviruddhena bādhyeta । anyathā tatrāsya bādhakāsiddhau saṃśayo durnivāraḥ । tato vyatirekasya sandehādanaikāntikaḥ syāddhetvābhāsaḥ । nāpyadarśanamātrād vyāvṛttiḥ; viprakṛṣṭeṣvasarvadarśino adarśanasyābhāvāsādhanād, arvāgdarśanena satāmapi keṣāñcidarthānāmadarśanāt ।
bādhakaṃ punaḥ pramāṇam । yatra kramayaugapadyāyogo na tasya kvacit sāmarthyam । asti cākṣaṇike sa iti pravartamānamasāmarthyamasallakṣaṇamākarṣati । teha ayat sat kṛtakaṃ vā tadanityameva'; iti sidhyati । tāvatā sādhanadharmamātrānvayaḥ sādhyadharmasya svabhāvahetulakṣaṇaṃ ca siddhaṃ bhavati । evaṃ svabhāvahetuprayogeṣu samarthitaṃ sādhanāṅgaṃ bhavati । tasyāsamarthanaṃ sādhanāṅgāvacanam । tad vādinaḥ parājayasthānam; prārabdhārthāsādhanāt । vastutaḥ samarthasya hetorupādāne api sāmarthyāpratipādanāt । kāryahetāvapi sādhanāṅgasya samarthanam । yat kāryaṃ liṅgaṃ kāraṇasya sādhanāyopādīyate, tasya tena saha kāryakāraṇabhāvaprasādhanaṃ bhāvābhāvaprasādhanapramāṇābhyām । yathā - aidamasmin sati bhavati', asatsvapi tadanyeṣu samartheṣu taddhetuṣu tadabhāve na bhavati'; iti ।
evaṃ hyasyāsandigdhaṃ tatkāryatvaṃ samarthitaṃ bhavati । anyathā kevalaṃ atadabhāve na bhavati'; ityupadarśane anyasyāpi tatrābhāve sandigdhamasya sāmarthyam । anyat । tatra samarthaṃ, tadabhāvāt tanna bhūtam । etannivṛttau punarnivṛttiryadṛcchāsaṃvādaḥ । mātṛvivāho hi tddeśajanmanaḥ piṇḍakharjūrasya deśāntareṣu mātṛvivāhābhāve abhāvavat । evaṃ hi samarthitaṃ tat kāryaṃ sidhyati । siddhiṃ tat svasambhavena tatsambhavaṃ sādhyati, kāryasya kāraṇāvyabhicārāt । avyabhicāre ca svakāraṇaiḥ sarvakāryāṇāṃ sadṛśo nyāyaḥ ।
evamasamarthanaṃ kāryahetāvapi sādhanāṅgāvacanaṃ tad vādinaḥ parājayasthānam । asamarthite tasmin kāryatvāsiddherarthāntarasya tadbhāvāpratibaddhasvabhāvasya bhāve tadbhāvaniyamābhāvāt, ārabdhārthāsiddhesarvastutaḥ kāryasyāpyupādāne tadapradipādanāt । anupalabdhāvapi pratipatturupalabdhilakṣaṇaprāptasyānupalabdhisādhanaṃ samarthanam; tādṛśyā evānupalabdhe rasadvyavahārasiddheḥ । anupalabdhilakṣaṇaprāptasya pratipattṛpratyakṣopalabdhinivṛttāvapyabhāvāsiddheḥ । tatropalabdhilakṣaṇaprāptiḥ svabhāvaviśeṣaḥ kāraṇāntarasākalyaṃ ca । svabhāvaviśeṣo yanna tribidhena viprakarṣeṇa viprakṛṣṭam । yadanātmarūpapritibhāsavivekena pratipattṛpratyakṣapratibhāsarūpam । tādṛśaḥ satsvanyeṣūpalambhapratyayeṣu tathānupalabdho asadvyavahāraviṣayaḥ, anyathā sati liṅge saṃśayaḥ । atrāpi sarvamevaṃvidhamasadvyavahāraviṣaya iti vyāptiḥ, kasyacidasato abhyupagame tallakṣaṇāviśeṣāt ।
na hyevaṃvidhasyāsattvānabhyupagame anyatra tasya yogaḥ । na hyevaṃvidhasya sataḥ satsvanyeṣūpalambhakāraṇeṣvanupalabdhiḥ । anupalabhyamānaṃ tvīdṛśaṃ nāstītyetā - vanmātranimitto ayamasadvyavahāraḥ, anyasya tannimittasyābhāvāt । sarvasāmarthyaviveko nimittamiti cet । evametat, tasyaiva sarvasāmarthyavivekina evaṃ pratītiḥ, anyasya tatpratipattyupāyasyābhāvāt । tatpratipattau ca satyāmasadvyavahāra itīdaṃ tannimittamucyate । buddhivyapadeśārthakriyābhyaḥ sadvyavahāro viparyaye cāsadvyavahāra iti cet । bhavati buddheryathoktapratibhāsāyāḥ sadvyavahāraḥ, viparyaye asadvyavahāraḥ । pratyakṣāviṣaye tu syālliṅgajāyā api kutaścit sadvyavahāraḥ ।
asadvyavahārastu tadviparyaye anaikāntikaḥ, viprakṛṣṭe arthe pratipattṛpratyakṣasya anyasya vā pramāṇasya nivṛttāvapi saṃśayāt । na ca sarve buddhivyapadeśāstadbhedābhedau vā vastusattāṃ vastubhedābhedasattāṃ vā sādhayanti, astsvapi kathañcidatītānāgatādiṣu nānaikārthakriyākāriṣu vārtheṣu tadbhāvakhyāpanāya nānaikātmatābhāve apinānaikarūpāṇāṃ vṛtteḥ - rājā mahāsammataḥ prabhavo rājavaṃśasya, saṅkhaścakravartī mahāsammatanirmitasya yūpasyotthāpayitā, śaśaviṣāṇaṃ, rūpaṃ sanidarśanaṃ sapratighaṃ ghaṭaśceti । nahi sanidarśanādiśabdā nānāvastuviṣayāḥ, ekatropasaṃhārāt । nānāviṣayatve apyekatropasaṃhārastannimittānāṃ tattatsamavāyāditi cet । āyāse batāyaṃ tapasvī padārthe [padarthaḥ?] patito anekasambandhinamupakṛtyānekaṃśabdamātmani tebhyaḥ samāśaṃsan ! sa yaiḥ śaktibhedairanekasambandhina mupakaroti tairevānekaṃ śabdaṃ kiṃ notthāpayati ! evaṃ hyanena pramparānusārapariśramaḥ parihṛto bhavati ।
nānāśabdotthāpanāsāmarthye nānāsambandhyupakāro api mā bhūt, anupakāre hi teṣāṃ tatsambandhitāpi na sidhyati । ghaṭa ityapi ca rūpādaya eva bahava ekārthakriyākāriṇa ekaśabdavācyā bhavantu, kimarthāntarakalpanayā? bahavo api hi ekārthakāriṇo bhaveyuḥ, cakṣurādivat । tatsāmarthyakhyāpanāya tatraikaśabdaniyogo api syāditi yuktaṃ paśyāmaḥ । na ca niṣprayojanā lokasyārtheṣu śabdayojanā । tatra ye arthāḥ saha pṛthagvā ekaprayojanāḥ teṣāṃ tadbhāvakhyāpanāya hi ekśabdo niyujyeta yadi, kiṃ syāt? tadarthakriyāśaktikhyāpanāya niyuktasya samudāyaśabdasyaikavacanavirodho api nāstyeva; sahitānāṃ sā śaktirekā, na pratyekamiti । samudāyaśabda ekasmin samudāye vācye ekavacanaṃ ghaṭa iti ।
jātiśabdeṣvarthānāṃ pratyekaṃ sahitānāṃ ca śaktirnānaikā ca śaktiriti, nānaikaśaktivivakṣāyāṃ bahuvacanamekavacanaṃ cecchātaḥ, vṛkṣā vṛkṣamiti [? vṛkṣa iti] syāt । yadyeṣa niyamo bahuṣveva bahuvacanam ekasminnekavacanamiti । asmākaṃ tu sāṅketikeṣvartheṣu saṅketavaśāt tāvitya bhiniveśa eva । nāneko rūpādirekaśabdotthāpane samartha iti cet । kiṃ vai puruṣavṛtteranapekṣāḥ śabdānarthaḥ svayamutthyāpayanti, āhosvit puruṣaiḥ śabdā vyavahārārthamartheṣu niyujyante? svayamutthāpane hi bhāvaśaktiḥ, āśaktirvā cintyeta । na ca tadyuktam, puruṣaisteṣāṃ niyoge yatheṣṭaṃ niyuñjīranniti kastatropānambhaḥ?
nimittaṃ ca niyogasyoktameva । api ca - yadi na rūpādīnāmekena śabdena sambandhaḥ, kathamekenaiṣā - māśrayābhimatena dravyeṇa sambandha iti kevalamayamasadbhūtābhiniveśa eva । na vayamekasambandhavirodhādekaṃ śabdaṃ necchāmaḥ, api tvabhinnānāṃ rūpādīnāṃ ghaṭakambalādiṣu nānārthakriyāśabdavirodhāt te ekarūpāḥ samudāyāntarā - sambhāvinīmarthakriyāmeva na kuryuḥ, tena tatprakāśanāyaikenāpi śabdenocyeran । bhavatu nāma kasyacidiyaṃ vāñchā - bhaveyurekarūpā rūpādayaḥ sarvasamudāyeṣu iti । kimidaṃ parasparaviviktarūpapratibhāsādhyakṣadarśanamenāmupekṣate?
aniṣṭaṃ cedaṃ rūpādīnā । pratisamudāyaṃ svabhāvabhedopagamāt । pratibhāsamānāśca vivekena pratyakṣārthā dṛśyante apṛthagdeśatve apigandharasādayaḥ vātātapasparśādayaścaikendriyagrāhyatve api । idameva ca pratyakṣasya pratyakṣatvaṃ yadanātmarūpādivivekena svarūpasya buddhau samarpaṇam । ayaṃ punarghaṭādiramūlyadānakrayī yaḥ svarūpaṃ ca nopadarśayati, pratyakṣatāṃ ca svīkartumicchati । etena buddhiśabdādayo api vyākhyātāḥ, yadi taistatsādhanamiṣyate । na ca pratyakṣasyānabhibhave rūpānupalakṣaṇam; yena tatsādhanāya liṅgamucyate । apratyakṣatve apyapramāṇasya sattopagamo na yuktaḥ । tanna rūpādibhyo anyo ghaṭaḥ evaṃ tāvanna buddhivyapadeśābhyāṃ sattāvyavahāraḥ, sattābhedābhedavyavahāro vā । ata eva na tadviparyayād viparyayaḥ ।
arthakriyātastu sattāvyavahāraḥ syāt, na sattābhedābhedavyavahāraḥ, ekasyāpyanekārthakriyādarśanāt । yathā pradīpasya vijñānavartivikārajvālāntarotpādanāni । anekasyāpi cakṣurāderekavijñānakriyādarśanāt । na brūmaḥ - arthakriyābhedamātreṇa sattābheda iti । kiṃ tarhi? adṛṣṭārthakriyābhedena । yā arthakriyā yasminnadṛṣṭā punardṛśyate sā sattābhedaṃ sādhayati । yathā mṛdyadṛṣṭā satyudakadhāraṇādyarthakriyā ghaṭe dṛśyamānā । adṛṣṭā ca tantuṣu prāvaraṇādyarthakriyā paṭe dṛsyate iti sattābhedaḥ । sidhyatyevamarthāntaraṃ, tathāpyavayavī na sidhyati । yathāpratyayaṃ saṃskārasantatau svabhāvabhedo tpatterarthakriyābhedaḥ । araṇinirmathanāvasthādāvivāgneḥ sthūlakarīṣatṛṇakāṣṭhadahanaśaktibhedaḥ, tathā yathāpratyayaṃ svabhāvabhedotpattestantvādiṣvarthakriyābhedaḥ । etena buddhivyapadeśabhedābhedau vyākhyātau ।
tatrayaduktam - aarthakriyātaḥ sattāvyavahārasiddhiḥ, viparyayād viparyayaḥ'; iti; satyametat । sa eva tu viparyayo anupalabdhilakṣaṇaprāpteṣu na sidhyati । tatra punaridamanicchato apyāyātam - ayasyedaṃ sāmarthyamupalabdhilakṣaṇaprāptaṃ sannopalabhyate, so asadvyavahāraviṣayaḥ, sāmarthyalakṣaṇatvāt sattvasya'; iti । tathāpi ko atiśayaḥ pūrvakādasya? na hi svabhāvādarthāntaraṃ sāmarthyam । tasyopalabdhilakṣaṇaprāptasya yo anupalambhaḥ sa svabhāvasyaiveti pūrvakaiveyamanupalabdhiḥ । tasmādanena kvacit keṣāñcidasadvyavahāramabhyupagacchatā ato anupalambhādabhyupagantavyaḥ ।
so anyatrāpi tathāvidhe aviśiṣṭa iti so api tathāstu iti । na vā kvacid, viśeṣābhāvāt । vyāptiḥ - sarva evaṃvidho anupalabdho asadvyavahāraviṣaya iti । naiva kaścit kvacit kathañcidanupalabdho apyasadvyavahāraviṣaya iti cet । sarvasya sarvarūpāṇāṃ sarvadānivṛtteḥ sarvaṃ sarvatra sarvadā samupayujyeta । idaṃ ca na syāt - aidamataḥ', anāta idam', aihedam', aiha nedam', aidānīmidam', aidānīṃ nedam', aidamevam'; aidaṃ naivam'; iti; kasyacidapi rūpasya kathañcit kvacit kadācid viviktahetorabhāvāt । ananvayavyatirekaṃ viśvaṃ syāt, bhedābhāvāt । avasthānivṛttipravṛttibhedebhyo vyavastheti cet । nanvata eva sarvaviṣayasyāsadvyavahārasyābhāvānna te sambhavanti, yatastebhyo vyavasthā syāt ।
kvacid viṣaye asadvyavahāropagame sa kuta iti vaktavyam । na hyanupalambhādanyo vyavacchedaheturasti; vidhipratiṣedhābhyaṃ vyavacchede sarvadānupalambhasyaiva sādhanatvāt । anupalambhādeva tadabhyupagame, sa yatraivāsti sarvo asadvyavahāraviṣaya iti vaktavyam, viśeṣābhāvāt । sarvapramāṇanivṛttiranupalabdhiḥ । sā yatra so asadviṣaya [? so asadvyavahāra- viṣaya] iṣṭa iti cet । sukumāraprajño devānāmpriyo na sahate pramāṇacintā - parikleśaṃ, yena nātrādaraṃ kṛtavān । na hyanumānādinivṛttirabhāvaṃ gamayati, vyabhicārāt । na sarvapratyakṣanivṛttiḥ, asiddheḥ ।
nātmapratyakṣāviśeṣanivṛttirapi viprakṛṣṭeṣu । tasmāt svabhāvaviśeṣo yataḥ pramāṇānniyamen sadvyavahāraṃ pratipadyate, tannivṛttistasyāsadvyavahāraṃ sādhayati, tatsvabhāvasattāyāḥ tatpramāṇāsattayā iṣṭeḥ । na copalabdhilakṣaṇaprāptasyārthasyāpraptyakṣādanyopalabdhiḥ, yenānumānādasyopalabdhiḥ syāt । na ca tadrūpānyathābhāvamantareṇāpratyakṣatā, anyathābhāve ca tadeva na syāt । api ca - kuta idamamantrauṣadhamindrajānaṃ bhāvena śikṣitam, yadayamajātānaṣṭarūpātiśayo avyavadhānadūrasthānastasyaiva tadavasthendriyādereva puruṣasya kadācit pratyakṣaḥ, apratyakṣaśca; yena kadācidasyānumānamupalabdhiḥ, kadācit pratyakṣaṃ, kadācidāgamaḥ ! ekasminnevānatiśaye amīṣāṃ prakārāṇāṃ virodhāt ।
nānatiśayanivṛttyā, [naikātiśayanivṛtyā?] aparātiśayotpattyā ca tairvyavahārabhedopagamāt । so atiśayastasyātmabhūto ananvaye [ nanvayaḥ?] nivartamānaḥ pravartamānaśca kathaṃ na svabhāvanānātvamākarṣayati, sukhaduḥkhavat । sānvayatve ca kā kasya pravṛttirnivṛttirvā iti yatkiñcidetat । tasya niranvayopajananavināśopagamāditi cet । ko ayamanvayo nāma? bhāvasya janmavināśayoḥ śaktiḥ; sāstyeva prāgapi janmano nirodhādapyūrdhvam । tenāyaṃ nāpūrvaḥ sarvathā jāyate, na pūrvo vinaśyatīti ।
ekaścet kathamidānīmidamekatrāvibhaktātmani niṣparyāyaṃ parasparavyāhataṃ yokṣyate - janmājanma, nivṛttiranivṛttiḥ, ekatvaṃ nānātvaṃ, pratyakṣatāpratyakṣatā, arthakriyopayogaḥ anupayogaścetyādi । asti paryāyo avasthā śaktiriti, tenāvirodha iti cet । vismaraṇaśīlo devānāmpriyaḥ prakaraṇaṃ na lakṣayati । śaktiravasthetyeko bhāvo avibhāga iti yat ko ayaṃ virodha uktaḥ? athāpyanayorvibhāgaḥ, nakaścid virodhaḥ, kevalaṃ sānvayau bhāvasya janmavināśau iti na syāt । tasmād yasyānvayo na tasya janmavināsau, yasya ca tau na tasyānvayaḥ ।
tayorabhedādadoṣa iti ced, anuttaraṃ bata doṣasaṅkaṭamatrabhavān dṛṣṭirāgeṇa pravesyamāno api nātmānaṃ । cetayati । abhedo hi nāmaikyam, atau'; ityayaṃ ca bhedādhiṣṭhāno bhāviko vyavahāraḥ । nivṛttiprādurbhāvayoḥ anivṛttiprādurbhāvau, sthitāvasthitiḥ ityādikaṃ nānātvalakṣaṇaṃ ca kathaṃ yotsyate? atha hi bhāvānāṃ bheda etadvirahaścābhedaḥ, yathā - sukhādiṣu śaktyavasthayoccaikātmani । anyathā bhedābhedalakṣaṇābhāvād bhedābhedayoravyavasthā syātsarvatra । tadātmani prādurbhāvo abhedaḥ, viparyaye bhedaḥ, yathā - mṛdātmani prādurbhavato ghaṭasya tasmādabhedaḥ, bhedaśca viparyaye sukhaduḥkhayoriti idaṃ bhedābhedalakṣaṇaṃ, tenāvirodha iti cet । na vai mṛdātmani ghaṭasya prādurbhāvaḥ । kiṃ tarhi? mṛdātmaiva kaścid ghaṭaḥ, na hyekastrailokye mṛdātmā । prativijñaptipratibhāsabhedaśca dravyasvabhāvabhedāt । evaṃ hyasyāpi sukhādiṣu caitanyeṣu bhedāvagamaḥ samartho bhavati ।
yadyeva, bhedaḥ syāt । satyapyetasmin kasyacidātmano anvayā devamiti cet । sukhādiṣvapyayaṃ prasaṅgaḥ caitanyeṣu ca । na ca ghaṭādiṣvapi sarvātmanānvayaḥ, avaiśvarūpyasahotpattyādiprasaṅgāt । na ca ghaṭaṃ mṛdātmānaṃ ca kaścid vivekenopalakṣayati, yenaivaṃ syādidamiha prādurbhūtamiti ।
na hyadhiṣṭhānādhiṣṭhāninorvivekenānupalakṣaṇe evaṃ bhavati । na ca śakteḥ śaktyātmani prādurbhāvaḥ iti tasyāḥ svātmano abhedo na syāt । etenaiva pariṇāmaḥ pratyuktaḥ । yo api hi kalpayed - ayo yasya pariṇāmaḥ sa tasmādabhinnaḥ'; iti । na hi śaktirātmanaḥ pariṇāma iti । kiñcedamuktaṃ bhavati - pariṇāma ityavasthitasya dravyasya dharmāntaranivṛttiḥ, dharmāntaraprādurbhavaśca pariṇāmaḥ । yadi tattadeva, tasyāvasthānānna nivṛttiprādurbhāvāviti kasya tāviti vaktavyam ।
avasthitasya dharmāntaramiti ca na sidhyati । na hi tadeva tasyānapāśritavyapekṣābhedaṃ dharmāntaraṃ bhavati । atha dravyādarthāntaraṃ dharmaḥ, tadā tasya nivṛttiprādurbhāvābhyaṃ na dravyasya pariṇatiḥ । na hyarthāntaragatābhyāṃ syāt nivṛttiprādurbhāvābhyāmarthāntarasya pariṇatiḥ, caitanye api prasaṅgāt । dravyasya dharma iti ca vyapadeśo na sidhyati, sambandhābhāvāt । na hi kāryakāraṇabhāvādanyo vastusambandho asti । na cānayoḥ kāryakāraṇabhāvaḥ, svayamatadātmano atatkāraṇatvāt, dharmasya dravyādarthāntarabhūtatvāt ।
arthāntaratve api dharmakāraṇatve, arthāntarasya kāryasyotpādanāt dravyasya pariṇāmaḥ itīṣṭaṃ syāt । tadviruddhasyāpi hetuphalasantāne mṛddravyākhye, pūrvakānmṛtpiṇḍadravyāt kāraṇāduttarasya ghaṭadravyasya kāryasyotpattau amṛd dravyaṃ pariṇatam'; iti vyavahārasyopagamāt । na ca dharmasya dravyāt tattvānyatvābhyāmanyo vikalpaḥ sambhavati, ubhayathā yena pariṇāmaḥ । na nirvivekandravyameva dharmaḥ, nāpi dravyādarthāntaram, kiṃ tarhi? dravyasya sanniveśo avasthāntaram, yathā aṅgulīnāṃ muṣṭiḥ । na hyaṅulya eva nirvivekā muṣṭiḥ, prasāritānāmamuṣṭitvāt । nāpyarthāntaraṃ, pṛthaksvabhāvānnopalabdhiriti cet । na, muṣṭeraṅguliviśeṣatvāt । aṅgulya eva hi kāścana muṣṭiḥ, na tu sarvāḥ । na hi prasāritā aṅgulyo nirvivekasvabhāvāḥ muṣṭyaṅgulyaḥ, avasthādvaye api ubhayapratipattiprasaṅgāt ।
yatra cahi khalu vivekaḥ svabhābhūtaḥ, sa eava vastubhedalakṣaṇaṃ sukhuduḥkhavat । parabhūte ca vivekotpāde aṅgulyaḥ prasāritā evopalabhyeran । na hi svayaṃ svabhāvādapracyutasyārthāntarotpāde anyathopalabdhi ratiprasaṅgāt । nanūktaṃ, adravyameva nirvivekamavasthā, nāpi dravyādarthāntaram'; iti । uktamidaṃ, na punaryuktam । na hi sato vastunastattvānyatve muktvā anyaḥ prakāraḥ sambhavati, tayorvastuni paraspara parihārasthitilakṣaṇatvenaikatyāgasyāparopādānanāntarīyakatvāt ।
aṅgulīṣu punaḥ pratikṣaṇavināśinīṣvanyā eva prasaritaḥ anyā muṣṭiḥ । tatra muṣṭyādiśabdā viśeṣaviṣayāḥ, aṅgulīśabdaḥ sāmānyaviṣayaḥ, bījāṅkurādiśabdavat, vrīhyādiśabdavacca । tenāṅgulyaḥ prasāritā na muṣṭiḥ । nanu sarvatra sattve apyayaṃ tulyo doṣaḥ - na hi sattve kaścid viśeṣaḥ, viśeṣe vā sa viśeṣa straigunyād bhinnaḥ syāt, tadbhāve viśeṣasyānanvayāt । sataśca sarvātmanā niḥsvabhāvāvasthāyāmiva kiṃ jāyate? sādhanavaiphalyaṃ ca, sādhyasya kasyacidabhāvāt ।
yasya kasyacidatiśayasya tatra kathañcidasata utpattau so atiśayastatra asan kathaṃ jāyeta? jāto vā sarvaḥ sarvasmājjāyeta iti tulyaḥ paryanuyogaḥ । nātiśayastatra sarvathā nāsti, kathañcitsata eva bhāvāditi cet । yathā nāsti sa prakāraḥ, tatra asan kathaṃ jāyeta? na ca sarvathā sataḥ kaścijjanmārtha ityuktam । asato api kāryasya kāraṇādutpāde yo yajjananasvabhāvastata eava tasya janma, nānyasmāditi niyamaḥ । tasyāpi sa svabhāvaniyamaḥ svahetorityanādisvabhāvaniyamaḥ ।
vyakteraprādurbhāvāditi cet । tasyā eva tadarthakriyādibhāve ghatvāt tadrūpasya ca prāgasattvāt kathaṃ ghaṭo asti? na hi rūpāntarasya sattve rūpāntaramasti । na ca rūpapratibhāsavede vastvabhedo yuktaḥ, atiprasaṅgāt । tasmād yaḥ upalabdhilakṣaṇaprāptasvabhāvānupalabdhiḥ sa nāstyeva । na hi tasyatatsvabhāvasthitāvanupalabdhitaḥ, asthitiścātattvam, parasparaṃtathāsthitayoreva [tathāsthitayoriva?] sukhaduḥkhayoriti vyāptiḥ, asadvyavahāraniścayena anupalabdhiviśeṣasya । tenānupalabdhyā kasyacid vyavacchedaṃ prasādhayatā tasya yathoktopalabdhilakṣaṇaprāptirūpatā darśanīyā । upadarśyānupalabdhinirdeśāsamarthanaṃ svabhāvānupalabdhau, vyāpakānupalabdhāvapi dharmayorvyāpyavyāpakabhāvaṃ prasādhya vyāpakasya nivṛttiprasādhanaṃ samarthanam ।
kāraṇānupalabdhāvapi kāryakāraṇabhāvaṃ prasādhya kāraṇasya nivṛtti prasādhanaṃ samarthanam । tadviruddhopalabdhiṣvapi dvayorviruddhayorekasya viruddhasyopararśanaṃ samarthanam । evamanupalabdhau sādhanāṅgasyāsamarthanaṃ sādhanāṅgāvacanam । tad vādino nigrahasthānasamarthane [? nigrahasthānam, asamarthane] tasmin vyāpyāsiddheḥ । athavā - sādhyate yena pareṣāmapratīto artha iti sādhanaṃ, trirūpahetu- vacanasamudāyaḥ । tasyāṅgaṃ pakṣadharmādivacanam । tasyaika- syāpyavacanamasādhanāṅga- vacanaṃ, tadapi vādino nigrahasthānam । tadavacane heturūpasyaivāvacanam, avacane siddherabhāvāt ।
athavā - tasyaiva sādhanasya yannāṅgaṃ pratijñopanayanigamanādi tasyāsādhanāṅgasya sādhanavākye upādānaṃ vādino nigrahasthānaṃ, vyarthāmidhānāt । anvayavyatirekavacanayorvā sādharmyavati vaidharmyavati ca sādhanaprayoga ekasyaivābhidhānena siddherbhāvād dvitīyasyāsāmarthyamiti tasyāpyasādhanāṅgasyābhidhānaṃ nigrahasthānaṃ, vyarthābhidhānādeva । nanu ca viṣayopadarśanāya pratijñāvacanamasādhanāṅgamapyupādeyameva । na, vaiyarthyāt । asatyapi pratijñāvacane yathoktāt sādhanavākyād bhavatyeveṣṭārthasiddhirityapārthakaṃ tasyopādānam । kevalasyāsāmarthyādasādhanatvamiti cet । tattulyaṃ pakṣadharmavacanasyāpīti tadapi na sādhanāvayavaḥ syāt ।
na hi pakṣadharmavacanāt kevalā [kevalāt?] pratipatterutpattiḥ । etena saṃśayotpattiḥ pratyuktā, pakṣadharmavacanādapi kevalādapradarśite sambandhe saṃśayotpatteḥ । tasmād vyarthameva sādhanavākye pratijñāvacanopādānaṃ vādino nigrasthānam । athavā sādhanasya siddheryannāṅgam - asiddhaḥ, viruddhaḥ anaikāntiko vā hetvābhāsaḥ tasyāpi vacanaṃ vādino nigrahasthānam, asamarthopādānāt ।
tathā sādhyādivikalasya anvayāpradarśitānvayā tairapi [? ananvayāpradarśitānvayāderapi] dṛṣṭāntābhāsasya sādhanāṅgasya [?asādhanāṅgasya] vacanamapi vādino nigrahasthānam asamarthopādānādeva । na hi tairhetoḥ sambandhaḥ śakyate pradarśayitum । apradarśanādasāmarthyam । athavā - siddhiḥ sādhanaṃ, tadaṅgaṃ dharmo yasyārthasya vivādāśrayasya vādaprastāvahetoḥ sa sādhanāṅgaḥ । tadvayatirekeṇāparasyāpyajijñāsitasya viśeṣasyāśāstrāśrayavyājādibhiḥ prakṣepo moṣaṇaṃ [ghoṣaṇaṃ?] ca paravyāmohanānubhāṣaṇaśaktivighātādihetoḥ, tadapyasādhanāṅgavacanaṃ vādino nigrahasthānam, aprastutābhidhānāt । ebhiḥ kathāviccheda eva; tathā viśeṣasahitasyārthasya prativādino ajijñāsitatvāt । jijñāsāyāmadoṣḥ । jijñāsitaṃ punararthasyānyasya prasaṅgaparaṃparayā ye ṣa pannādinā bahiḥ prativādinaḥ, prāśnikānāṃ ca nyāyadarśināmiti । ebhiḥ kathāviccheda eva karaṇīyaḥ । na hi kaścidarthaḥ kvacit kriyamāṇaprasaṅge na prayujyate, nairātmyavādinastu tatsādhane nṛtyagītyāderapi tatra prasaṅgāt ।
yathā - pratijñābhidhānapūrvakaṃ kaścit kuryāt - anāstyātmā'; iti vayaṃ bauddhā brūmaḥ । ke bauddhāḥ? ye buddhasya bhagavataḥ śāsanamabhyupagatāḥ । ko buddho bhagavān? yasya śāsane bhadantāśvaghoṣaḥ pravrajitaḥ । ka ḥ punarbhadantāśvaghoṣaḥ? yasya rāṣṭrapālaṃ nāma nāṭakam । kīdṛśaṃ rāṣṭrapālaṃ nāma nāṭakam? iti prasaṅgaṃ kṛtvā anāndyante tataḥ praviśati sūtradhāraḥ'; iti paṭhet, nṛtyed, gāyecca । prativādī taṃ ca sarvaprasaṅgaṃ nānukartuṃ samartha iti parājitaḥ syāt । iti sabhyaḥ sādhusammatānāṃ viduṣāṃ tattvacintāprakāraḥ । na caivaṃ prastutasya paryavasānaṃ sa bhavati [? sambhavati], aaniścaya phalatvādanārambha eva vādasya । kathaṃ caiva jayaparājayau? prativādino apyananubhāṣaṇasyaivamprakārasya prasaṅgasya vistareṇānubhāṣaṇavyājena sambhavād, aniścitatvācca । tasmāt pratijñāvacanameva tāvanna nyāyyam । kutaḥ punastatrājijñāsitaviśeṣaprasaṅgopanyāsaḥ, tadvyākhyāprasaṅgavitathapralāpaśca?
sarvaścāyaṃprakāro durmatibhiḥ śaṭhairnyāyasāmarthyenārthapratipādane asamarthaiḥ pravartitaḥ । yathā - apuruṣātiśayapūrvakāṇi tanubhuvanakaraṇādīni'; iti pratijñāya tanukaraṇabhuvanavyākhyāvyājena sakalavaiśeṣikaśāstrārthaghoṣaṇam । anityaḥ śabdo anityo vā'; iti vāde dvādaśalakṣaṇaprapañcaprakāśanaśāstra praṇetṛ- jaiminipratijñātatattvanityatādhikaraṇaśabdaghaṭānyatarasadvitīyo ghaḥṭa iti pratijñāmuparacayya dvādaśalakṣaṇādivyākhyānam । sarvo ayaṃ durmatīnāmasāmarthyapracchādanopāyaḥ, na tu satyairastyupetaḥ, tattvaparīkṣāyāṃ phalādipratisaraṇadaṇḍaprayogādīnāmayuktatvāt ।
bhavatyeva nāṭakādighoṣaṇe arthāntaragamanāt parājaya iti cet, anyasyāpyajijñāsitasya kiṃ na bhavati? na hi tasyāpi kācid vivakṣitasādhyadharmasiddhau nāntarīyakatā । yathā hetupratyayapāratantryalakṣaṇasaṃskāraduḥkhatādisiddhimantareṇa nānityatāsiddhiḥ । tathāvidhastu dharmaḥ pṛthaganukto api sādhyadharme antarbhāvāt pakṣīkṛta eveti na pṛthagasyopanyāsaḥ, vyākhyānaṃ vā । tasmādevaṃvidhasyāpi tadānīṃ prativādino jijñāsitasyārthasya pratijñāyāmanyatraivopanyāso vyākhyānaṃ vā arthāntaragamanānnigrahasthānameva । tena jijñāsitadharmamātrameva sādhanāṅgaṃ vācyaṃ, na prasaṅga upakṣeptavyaḥ, tadupakṣepe atiprasaṅgāt । evamasādhanāṅgavacanaṃ vādino nigrahasthānaṃ prativādinā tathābhāve pratipādite, anyathā dvayorekasyāpi na jayaparājayāviti ।
adoṣodbhāvanaṃ prativādino nigrahasthānam । vādinā sādhane pratyukte abhyupagatottarapakṣo yatra viṣaye prativādī yadā na doṣamudbhāvayati, tadā parājito vaktavyaḥ । sādhanadoṣāḥ punaḥ - nyūnatvam, asiddhiḥ, anaikāntikatā, vādinaḥ sādhayitumiṣṭasyārthasya viparyayasādhanam, aṣṭādaśa dṛṣṭāntābhāsāśca । teṣāmanudbhāvanamapratipādanaṃ prativādinaḥ parājayādhikaraṇam । tat punaḥ sādhanasya nirdoṣatvāt, sadoṣatve api prativādino ajñānāt, pratipādanāsāmarthyād vā । na hi duṣṭa sādhanābhidhāne api vādinaḥ prativādino apratipādite doṣe parājayavyavasthāpanā yuktā, tayoreva parasparasāmarthyopaghātāpekṣayā jayaparājayavyavasthāpanāt ।
kevalaṃ hetvābhāsād bhūtapratipatterabhāvāda pratipādakasya jayo api nāstyeva । na hi tattvacintāyāṃ kaścicchalavyavahāraḥ । yadyevaṃ, kiṃnu parājayaḥ, tattvasiddhibhraṃśāt? na anirākaraṇāt । nirākaraṇaṃ hi tasyānyena parājayaḥ, na siddhyabhāvaḥ, pratiyogyapekṣaṇāt । siddhyabhāvasya sādhanābhāve asatyapi pratiyogini bhāvāt । pratiyoginaśca tannirākaraṇe asāmarthyāt parājayasyānutpatteraparājayaḥ । tasmādayamasamarthasādhanābhidhāyyapi pareṇa tathābhāve apratipādite aparājito vaktavyaḥ । chalavyavahāro api vijigīṣuṇaṃ vāda iti cet । na, durjanavipratipattyadhikāre satāṃ śāstrāpravṛtteḥ । na hi parānugrahapravṛttā mithyāpralāpārambhāt sotkarṣaparapaṃsanādīn [svotkarṣaparapaṃsanādīn?] asadvyavahārān upadiśanti । na ca paravipaṃsanena lābhasatkāraślokopārjanaṃ satāmācāraḥ ।
nāpi tathāpravṛttebhyaḥ svahastadānena prāṇināmupatāpanaṃ satsammatānāṃ śāstrakāra sabhāsadāṃ yuktam । na ca nyāyaśāstrāṇi sadbhirlābhādyupārjanāya praṇīyante । tasmānna yogavihitaḥ kaścid vijigīṣuvādo nāma । parānugrahapravṛttāstu santo vipratipannaṃ pratipādayanto nyāyamanusareyuḥ satsādhanābhidhānena, bhūtadoṣodbhāvanena vā । sākṣipratyakṣaṃ tasyaivānuprabodhāya । tadeva nyāyānusaraṇaṃ satāṃ । vādaḥ - uktanyāye tattvārthī cet pratipadyeta, tadapratipattāvapyanyo na vipratipadyeteti । tattvarakṣaṇārthaṃ sadbhirupahartavyameva chalādi vijigīṣubhiriti cet । nakhacapeṭaśastraprahārādīpanādibhirapīti vaktavyam! tasmānna jyāyānayaṃ tattvarakṣaṇopāyaḥ ।
sādhanaprakhyāpanaṃ satāṃ tattvarakṣaṇopāyaḥ, sādhanābhāsadūṣaṇaṃ ca । tadabhāve mithyāpralāpādatra paropatāpavidhāne api tattvāpratiṣṭāpanāt । anyathāpi nyāyopavarṇane vidvatpratiṣṭhānāt । tasmāt parānugrahāya tattvakhyāpanaṃ vādino vijayaḥ, bhūtadoṣadarśanena mithyāpratipattinivartanaṃ prativādinaḥ । athavā - yo na doṣaḥ sādhanasya, tadbhāve api vādinā tadasādhayitum [tadā sādhayitum?] iṣṭasyārthasya siddhervighātābhāvāt, tasyodbhāvanaṃ prativādino nigrahādhikaraṇaṃ, mithyottarābhidhānāt । yathā sādhyatayāniṣṭo api vādino dharmaḥ śāstropagamāt sādhya iti tadviparyāsena na virodhodbhāvanam । anāstyātmā'; iti tava pratijñāpadayorvirodha iti pratijñādoṣodbhāvanaṃ, aprayatnāntarīyakaḥ śabdo anityaḥ, prayatnāntarīyakatvād'; iti hetordharmaviśeṣatvāt pratijñārthaikadeśa ityasiddhodbhāvanaṃ, sarvāṇi sādharmyavaidharmyasamādīni jātyuttarāṇi ityevamāderdoṣasyodbhāvanamadoṣodbhāvanam । tasya vādinā doṣābhāsatve prakhyāpite prativādī parājito vaktavyaḥ, pūrvapakṣe sādhanasya nirdoṣatvāt ।
doṣavati punaḥ sādhane na dvayorekasyāpi jayaparājayau, tattvāprakhyāpanāt, adoṣodbhāvanaṃ ca । apratipakṣāyāṃ ca pakṣasiddhau kṛtāyāṃ jetā bhavati । tasmājjigīṣatā svapakṣaśca sthāpanīyaḥ, parapakṣaśca nirākartavyaḥ । nirdoṣe sādhanābhidhāne api vādinaḥ prativādinā doṣābhāsa udbhāvite dūṣaṇābhāvatvakhyāpane eva jayaparājayau, nānyathā, bhāvatastattvābhidhāne api pratipakṣanirākaraṇena tattvasya prakhyāpanāsāmarthyāt, na prativādinno apyatra, bhāvato mithyāpratipatteriti । idaṃ nyāyyaṃ nigrahasthānalakṣaṇamuktamasmābhiḥ । nyāyamatakhaṇḍanam
anyatu na yuktamiti neṣyate । yatredaṃ yathoktaṃ nigrahasthānalakṣaṇaṃ nāsti, tasya nigrahasthānatvamayuktamiti noktamasmābhiḥ । apratidṛṣṭāntadharmābhyanujñā svadṛṣṭānte pratijñāhāniḥ nigrahasthānam'; [nyāsū ] ityatra bhāṣyakāramataṃ dūṣayitvā vārtikakāro yaṃ sthitapakṣamāha, tatraivaṃ brūmaḥ - pratidṛṣṭāntasya yo dharmastaṃ yadā svadṛṣṭānte abhyanujānāti nigṛhīto veditavyaḥ । tatra dṛṣṭaścāsāvante ca vyavasthita iti dṛṣṭāntaḥ । svadṛṣṭāntaḥsvapakṣaḥ । pratidṛṣṭāntaḥ pratipakṣaḥ । pratipakṣasya dharmaṃ svapakṣe abhyanujānan parājitaḥ । yathā aanityaḥ śabda aindriyakatvād'; iti bruvan pratipakṣavādini sāmānyena pratyavasthite āha - ayadi sāmānyamaindriyakaṃ nityaṃ śabdo apyevamastu'; ityeṣā pratijñāhāniḥ, prākpratijñātasya śabdānityatvasya tyāgāditi । atropagatapratijñātyāgāt pratijñāhānau viśeṣapratiniyamaḥ kiṃkṛto anena prakāreṇa pratijñāṃ tyajataḥ pratijñāhāniriti ।
sambhavati hyanenāpi prakāreṇa hetudoṣodbhāvanādinā pratipakṣasādhanābhidhānena ca svapakṣaparityāgaḥ, parapakṣopagamaśca । idameva ca pratijñāhāneḥ pradhānaṃ nimittam । evaṃ pratipāditena pratijñā hātavyā, hānau ca parājaya iti । sāmānyasyāpi nityasyaindriyakatve tasyānitye ghaṭe darśanāt saṃśayitaḥ syāt । jātyā pratipadyetāpīti cet । tathapi kiṃ sāmānyopadarśanena? evameva nityaḥ śabdaḥ iti vaktavyam, jaḍasya pratipattau vicārābhāvāt ।
na ca nityasāmānyopadarśanena taddharmaṃ śabde pratipadyamānena pratipakṣadharmo abhyanujñāto bhavati । aanityaḥ śabdaḥ'; iti ca vadato nityaśabda ityāñjasaḥ pratipakṣaḥ syāt, na nityaṃ sāmānyamiti । tasmādaindriyakatvasya nityānityapakṣavṛttervyabhicārādasādhanāṅgasyopādānānnigrahārhaḥ, na pratipakṣadharmānujñyānena prakāreṇa pratijñāhāneḥ । apratijñātārthapratiṣedhe dharmavikalpāt tadarthanirdeśaḥ pratijñāntaram ।'; [nyā sū ] pratijñāto artho anityaḥ śabda aindriyakatvādityeva, tasya hetuvyabhicāropadarśanena pratiṣedhe kṛte dharmabhedavikalpāt sāmānyaghaṭayo sarvagatatvāsarvagatatvadharmavikalpena pratijñāntaraṃ karoti - yathā ghaṭo asarvagato anityaḥ evaṃ śabdo apyasarvagato anitya iti । etatpratijñāntaraṃ nāma nigrahasthānaṃ sādhanasāmarthye apyaparijñānāt । sa hi pūrvasyāḥ aanityaḥ śabda'; iti pratijñāyāḥ sādhanāttadā yām aasarvagataḥ śabda'; iti pratijñāmāha, taddarśanāya taddarthanirdeśa ityāha । tadarthaḥ pūrvoktasādhyasiddhyarthaḥ । uttarapratijñānirdeśastadarthanirdeśaḥ । na ca pratijñā pratijñāntarasādhane samarthā, iti nigrahasthānam atrāpi naivaṃ bruvatā pratijñāntaraṃ pūrvapratijñāsādhanāyoktaṃ bhavati । kiṃ tarhi? viśeṣaṇam । aindriyakatvasya hetoḥ sāmānye vṛttyā vyabhicāra udbhāvite asarvagatatve satyaindriyakatvasyahetorviśeṣaṇopādāne vyābhicāraṃ pariharati, na punaḥ pratijñāntaramāha; asarvagatatvasya śabde siddhatvāt, pratijñāyāśca sādhyanirdeśalakṣaṇatvāt ।
yadapyuktaṃ - apūrva pratijñāsādhanāyottarāṃ pratijñāmāha'; iti, tadapyuktam । na hi pratijñā pratijñāsādhanāyocyamānā pratijñāntaraṃ bhavati । kiṃ tarhi? hetvāderanyatamaḥ sādhyasādhanāyopādānāt । sādhananirdeśaḥ sa syāt, na sādhyanirdeśaḥ । udāharaṇasādharmyādeśca hetulakṣaṇasyāsarvagatatve bhāvāt, pratijñālakṣṇasya cābhāvāt । hetutvamasarvagatatve prayuktaṃ na pratijñāntaram । atyantāsambaddhaṃ cedaṃ - pratijñāṃ pratijñāsādhanāyāheti । yo hi prāk pratijñāmuktvā hetūdāharaṇādikaṃ vaktuṃ jānāti, sa kiñcidanukramaṃ [kañcidanukramaṃ?] sādhanasya jānātyeva hi । jānan kathamavikalāntaḥkaraṇaḥ pratijñāmeva pratijñāsādhanāyopādadīta? upādadatā cānena pratijñāmātreṇa siddhiriṣṭā bhavati । tataśca na prāgapi hetuṃ brūyāt ।
evaṃprakārāṇāmasambaddhānāṃ parisaṃkhyātumaśakyatvāt lakṣaṇaniyamo apyasambadaddha eva - pratijñāntarābhidhāne pratijñāntaraṃ nāma nigrahasthānamiti । evamprakārāṇāmekameva lakṣaṇaṃ vācyaṃ syāt । na caivaṃvidhaḥ kaścid vivādeṣu dṛṣṭapūrvo vyavahāro yena tadarthaṃ yatnaḥ kriyate । na ca bālapralāpānuddiśya śāstraṃ pravartate । pravṛttau ca kā niṣṭā, teṣāmaniṣṭhānāt? dṛśyate ca viduṣāmapi nātinirūpaṇādasiddhābhidhānamiti vyavahāradarśanāt tādṛśaṃ parājayādhikaraṇaṃ vyavasthāpyate । tasmādihāpi yadi nivṛttākaṃkṣe vādini paro anaikāntikatāmudbhāvayed, asādhanāṅgasyānaikāntikasyābhidhānānnigrahasthānaṃ vādinaḥ । evaṃ yadi prativādī satsāmānyamaindriyakaṃ nityaṃ ca pramāṇena pratipādayituṃ śaknuyāt anuddiśyāpramāṇakaṃ śāstropagamaṃ, pramāṇenaiṣāmarthānāmapratipādanena bhūtadoṣodbhāvanametat । na kaścitparājayaḥ, abhyupagamamātreṇa vastusiddherabhāvāt, prativādinā doṣasyāpratipāditatvāt ।
pramāṇairasamarthitasādhanābhidhānāt tu jetāpi na bhavatīti । anityākāṃkṣe [? anivṛttākāṃkṣe] punarvādini na kaścad doṣoḥ, viśeṣaṇābhidhānena hetoḥ samarthanopakramāt । "pratijñāhetvorvirodhaḥ pratijñāvirodhaḥ ।" [nyāsū ] yathā aguṇavyatiriktiṃ dravyam; iti pratijñā, arūpādibhyo arthāntarasyānupalabdheḥ iti hetuḥ, so ayaṃ pratijñāhetvorvirodhaḥ । etenaiva pratijñāvirodho alapyuktaḥ, yatra pratijñā vacanena [svavacanena? virudhyate । yathā - śramaṇā garbhiṇī, nāstyātmeti vā । hetuvirodho api, yatra pratijñayā heturvirudhyate । yathā - asarvaṃ pṛthak, samūhe bhāvaśabdaprayogād'; iti ।
etena pratijñayā dṛṣṭāntavirodho vyākhyātaḥ । hetośca dṛṣṭāntādibhirvirodhaḥ, pramāṇavirodhaśca pratijñāhetvorvaktavyaḥ । yaḥ parapakṣaṃ svasiddhena gotvādinā vyabhicārayati, tad viruddhamuttaraṃ veditavyam । svapakṣānapekṣaṃ ca । yaṃ ca svapakṣānapekṣaṃ hetuṃ prayuṅkte - aanityaḥ śabdaḥ aindriyakatvād'; iti, tasya svasiddhasya gotvāderanityavirodhād viruddhaḥ । iti parapakṣeṣvasiddhena gotvādinānaikāntikacodanāviruddhaḥ ।
ubhapakṣasampratipannastvanaikāntikaḥ । yadubhayapakṣaṃ [yadubhayapakṣa- ?] pratipannaṃ vastu tenānaikāntikacodanā iti । atrāpi pratijñārthaḥ, sādhanavākye prayogapratiṣedhāt । tadāśrayastatkṛto vā hetudṛśṭāntayorna virodha iti na pratijñāvirodho nāma kiñcinnigrahasthānam । syādetat । asatyapi pratijñāprayoge gamyamāno api pratijñāhetvorvirodho bhavati । yathā - rūpādibhyo arthāntarasyānupalabdhistad guṇavyatiriktam, nopalabhyate ca rūpādibhyo arthāntaraṃ dravyam । ityukte api gamyata eva sādhyasādhanayorvirodhaḥ - kathaṃ tato arthāntarasyānupalabdhiḥ, tadvyatirekaśceti । satyaṃ, syādayaṃ virodhaḥ, yadi hetuḥ sādhyadharmaviparyayaṃ sādhayet । yadi hyupalabdhilakṣaṇavyāptatvena [hyupalabdhilakṣaṇaprāptatveva?] upagatasya sato dravyarūpādipratibhāsavivekena svapratibhāsānupalabdhistasya tadvyatireke nāsti [tadvyatirekeṇāsti?] iti iṣṭavyatirekaviparyayasādhanād viruddho heturasmābhirukta eveti । bhavatyevedaṃ nigrahādhikaraṇaṃ, yadyevaṃvidhaḥ pratijñāhetoḥ [? pratijñāhetvoḥ] virodha iṣṭaḥ । atha punarasyopalabdhilakṣaṇaprāptirlupyate, tadā na kaścit pratijñāhetoḥ [? pratijñāhetvoḥ] virodhaḥ, vyatiriktānāmapi bhāvānāṃ kutaścid viprakarṣiṇāṃ tadvyatirekeṇānupalabdhāvapi vyatirekasya bhāvāt ।
yaduktaṃ - asvavacanapratijñāyāḥ [? pratijñāyāḥ] svavacanavirodhe pratijñāvirodhaḥ'; iti tatredameva nigrahādhikaraṇam, asādhanāṅgabhūtāyāḥ pratijñāyāḥ sādhanavākye prayogaḥ, na virodhaḥ, tadadhikaraṇatvāt । yadi pratijñānapekṣoḥ virodhaḥ syāt, syāt parājayāśrayaḥ । pratijñādhikaraṇatve punastatprayogakṛta eva parājayaḥ, asya prastāvopasaṃhārāvasānatvād vyarthaṃ virodhodbhāvanam, parājitaparājayābhāvād bhasmīkṛtānalavat । ye tu kecid vicāraprasaṅgeṣu ekatra sādhye bahavo hetava ucyante, teṣa । vikalpena tatsādhyasādhanāya vṛtteḥ sāmarthyam, anyathā dvitīyasya vaiyarthyāt । yadi hi tatrāpyekaprayogamantareṇāparasya prayogo na sambhavet, na tadā dvitīyasya kaścit sādhanārthaḥ, pratītapratipādanābhāvāt ।
tasmānna pratijñāyāḥ svavacanavirodho nāma kiñcinnigrahasthānam । na ca anāstyātmā'; ityatra kaścit pratijñāvirodhaḥ nāstyātmaśabdārthasya bhāvopādānatvaniṣedhāt । sabdārthaniṣedhe hi virodhaḥ syāt । na ca svalakṣaṇaṃ śabdārtha iti । yaḥ punaḥ pratijñāyā bādhanāddhetuvirodha uktaḥ, yathā - asarvaṃ pṛthak samūhe bhāvaśabdaprayogāt'; iti । nātra pratijñāprayogaḥ, nāpi hetoḥ, yena virodhaḥ syāt । kiṃ tarhi? pratipāditārthopadarśanenopasaṃhāravacanametasmāt [ vacanametatsyāt?] । anyaireva hetubhiḥ śabdasyaikaviśeṣānabhidhānam, anekārthasāmānyābhidhānaṃ ca pratipādya sarvasya śabdārthasya nānārtharūpatayaikavastuviśeṣasvabhāvatābhāvamupadarśayan śabdārthamadhikṛtya sarvaṃ pṛthagiti brūyāt ।
etena tadvirodhaḥ pratyuktaḥ । dṛṣṭāntopadarśanaṃ caitad - aanityaḥ śabdaḥ kṛtakānityatvād'; । yathā kvacid arthe vipratipattau prasiddhamanekārthasāmānye śabdaprayogamupadarśya pratipāditavipratipattisthānaḥ sāmānyenopasaṃharati - sarvaṃ pṛthagiti । yadi dṛṣṭāntaprayogaḥ, kimṛjunaivatatprayogakrameṇa na prayuktaḥ, vipratipattiviṣayaśca kiṃ na darśita iti cet ।
na, samāsanirdeśāt । evamapi prayogadarśanād, asādhanavākyatvācca । ata eva na pratijñayā hetorbādhanam । na caikameva kiñcinnāstīti bruvāṇaḥ kaścit tatsamuccayarūpamekaṃ ca samūhamicchati, yena virodhaḥ syāt । yo api ayugapat kaṅkena yogād'; ityādinā paramāṇorbhedamāha, na tasyāpyekaḥ samuccayarūpaḥ sādhayitumiṣṭaḥ । kiṃ tarhi? abhāva eva, ekānekapratiṣedhāt । ataḥ so api na samūhastasyeṣṭo na tatra śabda iti na virodhaḥ । na viruddho ayaṃ pūrvakāt pratijñāhetuvirodhāt bhidyate, yena pṛthagucyeta ।
tatra hetupratijñayorbādhanam, iha pritijñayā hetorityasti bheda iti cet । arthavirodhe hi hetupratijñayorbādhyabādhakabhāvaḥ syāt । asarvārthavirodho dviṣu'; iti yamapi [yadapi?] parasparaṃ bbādhakam, ekārthasannidhāvaparārthāsambhavāt, tatra hetupratijñayoḥ sahapṛthagvā bādhodāharaṇayorna kaścidarthabhedaḥ । api cāyaṃ viruddho vā sati hetuprayoge vyadhikaraṇatvādasiddha ityasiddhatā hetornigrahasthānam । sa khalūcyamāna evātaddharmatayā pratīto vaktuḥ parājayamānayati । parājite tasmiṃstadarthavirodhacintayā na kiñcit । api ca - sarvatrāyaṃ pratijñāhetvorvirodhaḥ sambhavan dvayīṃ doṣajātimabhipatati viruddhatāmasiddhatāṃ ceti । viruddhatā siddhe hetordharmiṇi bhāve sādhyadharmaviparyaya eva, bhāva pratijñāvirodhāt ।
asiddhatāpunardharrmiṇi pratijñātārthasiddhau, viruddhayoḥ svabhāvayoḥ ekatrāsambhavāt, na cānyathā virodhaḥ । asiddhe dharmasvabhāve abhihitayorhetupratijñātārthayorvirodhād virodhasambhava iti cet । apramāṇayoge tūbhayordharmiṇi saṃśayaḥ । tathā sati hetordharmiṇi bhāvasaṃśaye asiddhataiva hetudoṣa ityasiddhaviruddhābhyāmanyo na pratijñayā virodho nāma parājayahetuḥ । asiddhaviruddhe ca hetvābhāsavacanādevokte iti na pṛthak pratijñāvirodho vaktavya iti ।
ubhayāśrayatvād virodhasya vivakṣāto anyataranirdeśa iti cet । syādetat । pratijñāhetvorvirodha iti pratijñāhetū āśrityobhayāśrayo bhavati । tatra yadā pratijñāvirodho vivakṣitastadā pratijñāvirodha ityucyate, yadā pratijñāyā hetorvā virodhastadā viruddho heturiti । ataḥ pratijñāvirodhaḥ, hetuvirodho vā ityadoṣoḥ । tatra hetorudāharaṇam - nityaḥ śabdaḥ utpattidharmakatvāditi । pratijñāvirodhasya - nāstyātmeti । pratijñāhetvoḥ parasparaviruddhodāharaṇam - guṇavyatiriktamityādi । pratijñayā hetuvirodhodāharaṇam anāstyeko bhava'; ityādikam iti । na, sarvahetvapekṣasya virodhahetvābhāsānatikramāt, yathoktaṃ prāk । anapekṣe ca kevale svataḥ prativirodhe [pratijñāvirodhe?] vivakṣite pratijñāhetvorvirodha iti hetugrahaṇamasambaddham । na cotpattidharmatvānnityamityatrāpi hetuvirodho yuktaḥ । pratijñayā hi hetorbādhane hetuvirodhaḥ, iha tu hetunā pratijñā bādhyate iti pratijñāvirodho yuktaḥ ।
ubhayāśraye api virodhe bādhyamānavivakṣayā tadvirodhavyavasthāpanāt । yadapyuktam - etena pratijñayā dṛṣṭāntavirodhādayo api vaktavyā bhaṇḍālekhyanyāyeneti, tatrāpi pakṣīkṛtadharmaviparyavati dṛṣṭānte virodhaḥ syāt । viruddhe ca dṛṣṭānte yadi pakṣadharmasya vṛttirananyasādhāraṇā prasādhyate viruddhastadā hetvābhāsaḥ । sādhāraṇāyāmaprasādhite vā tadvṛttiniyame anaikāntikaḥ । avṛttau vāsādhāraṇaḥ । viruddhadṛṣṭāntāvṛttau viparyayavṛttau ca na kaścid hetudoṣaḥ, dṛṣṭāntavirodhaśca pratijñāyā iti cet ।
na, tadāpi saṃśayahetutvānativṛtteḥ । dṛṣṭāntavirodho hi pratijñāyāḥ sādharmye doṣo na vaidharmye, abhimatatvāt । sādharmyadṛṣṭānte ca viparītadharmavati vastutaḥ sādhyāvyabhicāre api hetornāvyabhicāradharmatā śakyā darśayitumiti nāpradarśitāvinābhāvasambandhāt hetorniścayaḥ । tanna pratijñayā dṛṣṭāntavirodho hetvābhāsānativartate । ubhayathāpi doṣo astviti cet । na । na hetudoṣasya prāk prasaṅgena parājitasya doṣāntarānpekṣaṇāt । viśeṣeṇa sādhanāvayavānukramaniyamavādinaḥ । udāharaṇasādharnyaṃ hetulakṣaṇaṃ viruddhe dṛṣṭānte na sambhavatīti prākprayuktasya hetordoṣeṇa parājaya iti nottaradṛṣṭāntāpekṣayā virodhaścintāmarhati ।
hetorapi dṛṣṭāntavirodhe asādhāraṇatvaṃ viruddhatvaṃ vā, vaidharmye yadi vṛttiḥ syāt । pramāṇavirodhe tu hetoryathā - ana dahano agniḥ saityāt'; ityādi hyasiddho hetvābhāsaḥ । pratijñāyā pramāṇavirodhaḥ svavacanavirodhena vyākhyātaḥ iti sarve evaite sādhanavirodhe hetvābhāseṣvantarbhavantīti hetvābhāsavacanenaivoktāḥ । yattu viruddhamuttaraṃ parapakṣe svasiddhena gotvādinānaikāntikacodaneti, tadasambaddhameva । yadi hi svasiddhena gotvādinā parasya vyabhicārasiddhimākāṅkṣeta, tasya tatsvapakṣaviruddhaṃ nābhimatamiti virodho yujyeta । sa hi svayaṃ pratipanne gotve hetuvṛtteḥ saṃśayāno apratipattimātmanastathā khyāpayati ।
sa ca hetuḥ satyasati gotve aprasādhitasādhanasāmarthyaḥ saṃśaye hetutvādanaikāntika eva । prasādhite tu sāmarthye gotve avṛttyā hetau na saṃśaya eva, sarvasaṃśayaprakārāṇāṃ parihāreṇa samarthanāt । etena svapakṣānapekṣahetuprayogasyānaikāntikatā vyākhyātā । so api svābhimatanityagotvavṛttihetumanityatve bruvāṇo asamarthatayāsādhanāṅgatayā saṃśayahetumevāheti । yatpunaruktam - ubhayapakṣasampratipannena vastunānaikāntikacodaneti, tatrāpyavaśyaṃ saṃśayahetutvamukhenaivānaikāntiko vaktavyaḥ । tadasamarthite anyatrāpi tulyamiti nobhayasiddhetarayoranaikāntikatvaviśeṣaḥ ।
yadapyuktaṃ - adṛṣṭāntābhāsā hetvābhāsapūrvakatvāt tadabhidhānenaivoktā iti na pṛthag nigrahasthāneṣūktāḥ'; iti tadapyavayavāntaravādino ayuktam । yo avayavāntaraṃ dṛṣṭāntahetoḥ [dṛṣṭāntaṃ hetoḥ?] āha tasya na hetvābhāsoktyā dṛṣṭāntābhāsoktirvyāpyā, tadvacanena gamyamānsya tasmāt sādhanāntarābhāvaprasaṅgāt । dṛṣṭāntābhāsānāṃ hetvābhāse apyantarbhāvād dṛṣṭāntasyāpi hetāvantarbhāva iṣṭo bhavati । tathā ca na dṛṣṭāntaḥ pṛthaksādhanāvayavaḥ syād, apṛthagvṛtteḥ । yo dṛṣṭāntasādhyo arthastasya hetāvantarbhāvāddhetunaiva sādhita iti na dṛṣṭāntasya pṛthak kiñcitsāmarthyam । api ca - na kiñcit pūrvapakṣavādino hetvābhāsāsaṃsparśe nyāyyaṃ nigrahasthānamastīti tatsambhandhīni sarvāṇyeva hetvābhāsatāvacanenaiva uktānīti na pṛthagvācyāni syuḥ ।
arthāntaragamanāderapi hetoraśāmarthye eva sambhavāt । na hi samarthe hetau sādhye ca siddhe arthāntaragamanaṃ kañcidārabhate, asamarthasya mithyāpravṛtteriti । "pakṣapratiṣedhe pratijñātārthāpanayanaṃ pratijñāsaṃnyāsaḥ ।" [nyā sū] yaṃ pratijñātamartham aanityaḥ śabdaḥ eindriyakatvād'; iti sāmānyavṛttyā hetorvyabhicārapradarśanena saḥ pratiṣedhe kṛte, aka evamāha- anityaḥ śabdaḥ'; iti parityajati, tasya pratijñāsaṃnyāso nāma nigrahasthānamiti । atrāpi yadyudbhāvite api hetorvyabhicāre na sapakṣaṃ [svapakṣaṃ parityajati?[, kiṃ na gṛhyeta? anigṛha ta [?anigṛhīta] eva hetvābhāsābhidhānāditi cet । kimidānīmuttarapratijñāsaṃnyāsāpekṣayā tasya tadevādyaṃ nigrahasthānamiti kimanyairaśaktaparicchedaiḥ klībapralāpapraceṣṭitairupanyastaiḥ? evaṃ hi atiprasaṅgaḥ syāt । pakṣapratiṣedhe tūṣṇīmbhavatastūṣṇīmbhāvo nāma nigrahasthānam, prapalāyamānasya prapalāyitaṃ nāmeti evamādyapi vācyaṃ syāt । tasmādetadapi asambaddhamiti ।
aaviśeṣokte hetau pratiṣiddhe viśeṣamicchato hetvantaram । "[nyasū] nidarśanam - aekaprakṛtīdaṃ vyaktaṃ, parimāṇāt, mṛtpūrvakāṇāṃ śarāvaprabhṛtīnaṃ dṛṣṭaṃ parimāṇam'; iti । asya vyabhicāreṇa pratyavasthānam - nānāprakṛtīnāmekaprakṛtīnāṃ ca dṛṣṭaṃ parimāṇamiti । evaṃ pratyavasthita āha - ekaprakṛtisamanvayaprakārāṇāṃ pariṇāmadarśanāt [parimāṇadarśanāt?] sukhaḥduḥkhamohasamanvitaṃ hīdaṃ sarvaṃ vyaktaṃ parigṛhyate [parimitaṃ gṛhyate?] । tasya prakṛtyantararūpasamanvayābhāvo asati [? prakṛtyantararūpasamanvayābhāve sati] ekaprakṛtikatvamiti tadaviśeṣokte hetau pratiṣedhaṃ bruvato hetvantaraṃ bhavati । sati hetvantarabhāve pūrvasya hetorasādhakatvānnigrahasthānam । atrāpi pūrvasyaiva hetoranaikāntikasyābhidhānānnigṛhīte hetvantaracintā kvopayujyate? yadi prāksādhanavādī hetumanaikāntikamuktvā dattottarāvasaraḥ tenaiva nigṛhyate । adattottarāvasaro hetvantarābhidhāne api na nigrahamarhati, avirāmāt ।
"prakṛtādarthādapratibaddhārthamarthāntaram" [nyāsū ] yathoktalakṣaṇe pakṣapratipakṣaparigrahe hetutaḥ sādhyasiddhau prakṛtāyāṃ kuryāt- nityaḥ śabdo asparśatvāditi hetuḥ । hetuśca nāma hinoterdhātostuśabde pratyaye kṛdantaṃ padam । padaṃ ca nāmākhyhātopasarganipātā iti prastutya nāmādīni vyācaṣṭe । idamarthānantaraṃ nāma nigrahasthānam, abhyupagatārthāsaṅgatatvāditi । nyāyyametannigrahasthānaṃ, pūrvottarapakṣavādinoḥ pratipādite doṣa prakṛtaṃ parityajyāsādhanāṅgavacanamadoṣodbhāvanaṃ ca । sādhanavādinā hyupanyastasādhanasya samarthane kartavye tadakṛtvā parasya prasaṅgenāprasaṅgena vātannāntarīyakasyābhidhānamuttaravādino api doṣodbhāvanamātrādaparasyopakṣepa iti । "varṇakramanirdeśavannirarthakam । "[nyā sū] yathā anityaḥśabdo jabagaḍatvāt jhabhaghaḍhavad'; iti । sādhanānupādānāt nigṛhyate iti । idamapyasambaddham । na hi varṇakramanirdeśasiddhāvānarthakyaṃ yadeva kiñcidasādhanāṅgasya vacanaṃ tadevānarthakaṃ; sādhyasiddhyupayogino abhidheyasyābhāvāt, niṣprayojanatvācveti । prakāraviśeṣopādānamasambaddham ।
vaterupādānādadoṣa iti cet । syādetat varṇakramanirdeśavaditi vatiratropāttaḥ so anyadāpi [so anyadapi?] ananurūpaṃ gṛṇhāti ityadoṣaḥ iti । na । arthāntārādernigrahasthānasyāvacanaprasaṅgāt । evaṃ hi tā nirarthakā vācyā nirarthakenaivābhidhānāhitam [nirarthakenaivābhidhānāt?] । na sādhyasiddhau anarthakaṃ nirarthakaṃ, yasya naiva kaścidarthastannirarthakamiṣṭamiti cet । yasya kasyacidavādino api hi nirarthakābhidhāne kiṃ na nigrahaḥ? nigrahanimittāviśeṣāt । na; tasyehāprastāvāditi cet ।
āyātamiha - yo nirarthakaṃ bravīti, tasya tenaiva nigraha iti । tattunyaṃ sarvasyāsādhanāṅgavādina iti । sa sarvo nirarthakābhidhāno apyanenaiva nigrahasthānena nigrahārhaḥ । na ca varṇakramanirdeśaḥ sarvatra nirarthakaḥ; kvacitprakaraṇe tasyāpyarthavattvāt । tasmādatraivāsyānarthakyāt nigrahasthānatvam । api cānyadidamucyate - avarṇakramanirdeśo nigrahasthānam'; iti; kapolavāditakaṃkṣyaghaṭṭitakamityevamādīnāmapi vācyatvāt । "parṣatprativādibhyāṃ trirabhihitamapyavijñātārtham । "[nya sū ] yadvākyaṃ parṣadā prativādinā ca trirabhihitaṃ na vijñāyate kliṣṭaśabdamapratīta - prayogamatidrutoccāritamityevamādinā kāraṇena tadavijñātārthamasāmarthyasaṃvaraṇāya prayuktaṃ nigrahasthānamiti । nedaṃ nirarthakād bhidyate; sapadiprakṛtārthasambaddhaṃ gamakamevakuryāt, nāsyāsāmarthyaṃ, na ca jāḍyāt parṣadādayo na pratipadyante iti na vidvānnigrahamarhati ।
parṣatpratibhāsaparikalpyārhavacanāt nigrahārha eveti cet । nyāyavādino jāḍyāduktamajānan kiṃ na prativādī nigṛhyate? jāḍyāt parṣadādeḥ avijñātapratipādanasāmarthya iti vijetā na syānna nigrahārhaḥ । asambaddhābhidhāne nirarthakameveti na pṛthak vivakṣitārthaṃ [vivakṣitam avijñātārthaṃ?] nāma nigrahasthānamiti । "paurvāparyāyogādapratibaddhārthamapārthakam ।" [nyā sū ] yatrānekasya padasya vākyasya vā paurvāparyeṇa yogo nāstītyasambaddhārthatā gṛhyate, tatsamudāyārthāpāyād apārthakaṃ daśadāḍimādivākyavat । idaṃ kila padānām asambaddhāt [asambandhāt?] asambaddhavarṇāt nirarthakāt pṛthaguktam । nanvevamasambaddhavākyamapi pṛthag vācyam; nobhayasaṅgrahādapārthakaṃ yuktam; nirarthakasya saṃgrahaprasaṅgāt । evaṃvidhācca viśeṣasamāśrayāt pṛthag nigrahasthānalakṣaṇapralapane atiprasaṅgo apyuktaḥ । na ca saṅgrahanirdeśe kañciddoṣaṃ paśyāmaḥ । prabhede vā guṇāntaramiti yatkiñcidetat ।
"avayavaviparyāsavacanamaprāptakālam ।" [nyāsū ] pratijñādīnāṃ yathālakṣaṇamarthavaśāt kramaḥ, tatrāvayavānāṃ viparyayeṇābhidhānaṃ nigrahasthānam । na; evamapi siddheriti cet । na; prayogāpetaśabdatulyatvāt । yathā- gaurityasya padasyārthe goṇīti prayujyamānaṃ padaṃ kakudādimantamarthaṃ pratipādayatīti na śabdārthākhyānaṃ vyartham । anena ca padena gośabdameva pratipadyate, gośabdat kakudādimantamartham, tathā pratijñādyavayavaviparyayeṇānupūrvīṃ pratipadyate, ānupūrvyā cārthamiti । tathā hi pūrvaṃ karmopādīyate mṛtpiṇḍādikaṃ loke, tataḥ karaṇam iti । tadetadunmattakasyonmattakasaṃvarṇanamiva prayogāpetaśabdavadetaditi । yadi goṇīśabdāt kakudādimatyarthe pratītiśabdānvākhyānaprayatnena [? pratītiḥ, śabdānvākhyānaprayatne na] arthaṃ paśyāmaḥ । goṇīśabdasyārthapratipādane asāmarthyāt । satyaṃ dṛṣṭā, na tu sākṣādityuktam ।
nanu goṇīśabdādapi loke pratītirdṛṣṭā । satyaṃ dṛṣṭā, na tu sakṣādityuktam । uktametanna punaryuktaṃ; strīśūdrāṇāmubhayapratīterabhāvāt । yaḥ khalu ubhayaṃ vetti, śabdamapaśabdaṃ ca, sa eva pratipadyate । yastu nakkaśabdaṃ mukkaśabdameva vā vetti, na nāsāśabdaṃ, sa kathamapaśabdācchabdaṃ pratipadetat, tato arthaṃ pratipadyeta? dṛṣṭā cānubhayavedino api pratītiriti । na paramparayā pratītiḥ, arthe asamarthasya śabdo api pratītijananāsāmarthyācca ।
na hyarthe api vācakatvaṃ nāmānyadeva, anyatra tadviṣayapratītijananāt । apaśabdaścecchabde pratītiṃ janayed, artha eva kiṃ na janayati? na hyetasyārthāt kañcid bhedaṃ paśyāmaḥ, yena taṃ pariharet । akṛtasamayasya śabde apyapratītijananācca । na hyayamapaśabdaḥ śabde api svabhāvataḥ pratītiṃ janayati, adarśanāt samaya eva tu janayet । samayavaśāt pravartate ।
evaṃ hi pratipattiparamparāpariśramaḥ parihṛto bhavati । viparyayadarśanācca । śabdādarthamapratipadyamānā apaśabdaireva jñānaṃ vyutpadyamānā loke dṛsyante iti vyarthaṃ śabdānuśāsanam । na vyarthaṃ, saṃskṛtaśabdavyutpattyarthamiti cet । ko ayaṃ śabdānāṃ saṃskāraḥ? na hyeṣāṃ prajñābāhuśrutyādikaṃ saṃskāraṃ pasyāmaḥ । nāpyeṣāmekāntena śravyatā । nāpyarthapratyāyane kaścidatiśayaḥ ।
na dharmasādhanatā, mithyāvṛtticodanebhyaḥ saṃskṛtebhyo apyadharmotpatteḥ । anyebhyo api viparyayeṇa dharmotpatteḥ । śabddsya suprayogādeva svargamodanaghoṣaṇā vacanamātram । na caivaṃvidhānāgamānādriyante yuktijñāḥ । na ca dānādidharmasādhanacodanāśūnyakevalaśabdasuprayogāt nagapātam iti bruvāṇasya kasyacinmukhaṃ vakrī bhavati । tasmānna saṃskṛto nāma kaścicchabdaḥ । śiṣṭaprayogaḥ saṃskāra iti cet । ke śiṣṭāḥ? ye viditavedyādiguṇayuktāḥ । kaḥ punareṣāṃ guṇotkarṣānapekṣo alīkanirbandho yatte amūneva śabdān prayuñjate nāparān? na cātra kaścicchabde aparokṣaḥ sākṣī, yata idameva prayuñjate nāparān śiṣṭā iti niścinumaḥ ।
nanvevaṃ [na tvevaṃ?] vayaṃ guṇātiśayamapasyantaḥ saṃskāraṃ keṣāñcicchabdānāmanumanyāmahe, tadanvākhyānaṃ [tadanvākhyāne?] yatnaṃ vā; guṇātiśayābhāvāt । vedarakṣādikaṃ cāprayojanameva atatsamayasthāyinaḥ । satyapi guṇātiśaye na karaṇīya evānvākhyāne yatnaḥ, tatsvabhāvasyānyato api siddheḥ । prākṛtāpabhraṃśadramiḍāndhrādibhāṣāvat । na hi pratideśaṃ bhāṣāṇāṃ kiñcillakṣaṇamasti । atha ca sampradāyasāmyāllokastathaiva pratipadyate, tāsāṃ ca prayogabhraṃśaṃ, tathā saṃskṛtānāṃ śabdānāṃ pratītirbhaviṣyati । iti jaḍapratipattirevaiṣā, yā śabdānāṃ lakṣaṇe pravṛttiḥ । avayavaviparyaye api yadi teṣāṃ vacanānāṃ sambandhapratītiḥ, na viparyayaḥ nāpi arthāpratītiḥ; sāmarthyāt । na hyatra kaścit samayaḥ pratyāyānāviśeṣe api evameva avayavāḥ prayoktavyā iti । sa eva teṣāṃ kramo yathāvastitebhyo arthapratītirbhavati । iti na viparyayāt pratītiḥ, tata ānupūrvīpratipattyā pratītiriti cet । nāpratīyamānasambandhebhyaḥ ānupūrvīpratipattiḥ । yeṣāṃ śabdānāṃ kaścit sambandho jāyate [jñāyate?] aidamiha sambadhyate'; iti, teṣu viditasambandheṣu kaḥ kasya pūrvo aparo vā kramaḥ, yo yathāvasthitānāṃ sambandhaḥ pratīyate । na hi vākyeṣu padānāṃ kramaniyamaḥ kaścit, yathā rājñaḥ puruṣaḥ, puruṣo rajña iti ।
yāvadbhiḥ padairarthaparisamāptistadekaṃ vākyaṃ, yathā- adevadatta gāmānaya kṛṣṇām'; iti । atra padānāṃ yathākāmaṃ prayoge api nārthapratītau viśeṣa iti kaścit kramābhiniveśaḥ । pratipāditaṃ ca pratijñāvacanāntareṇāpi yathā pratītirbhaviṣyatīti । pratīyamānārthasya śabdasya prayoge atiprasaṅgaḥ । pariśiṣṭeṣu ca sambandhaṃ pradarśya dharmiṇi bhāvaḥ pradarśyeta, dharmiṇi bhāvaṃ pradarśya sambandhaḥ pradarśyeta iti na niyamaḥ kaścid; ubhayathāpi pratītyutpatteḥ ityuktam । apratīyamānasambandheṣu ca padeṣu na tebhya ānupūrvyā api pratīteriti nedamapārthakād bhidyate iti nāprāptakālaṃ pṛthag vācyaṃ syāditi । "hīnamanyatamenāpyavayavena nyūnam ।" [nyāsū ] yasmin vākye pratijñādīnāmanyatamo avayavo na bhavati, tadvākyaṃ hīnaṃ; sādhanābhāve sādhyāsiddheḥ । na pratijñānyūnaṃ hīnaṃ; tadabhāve pratītibhāvāditi pratipāditam ।
hīnameva tat; nyūnatāyāmapi nigrahādityaparaḥ । yaḥ pratīyamānārthamanarthakaṃ śabdaṃ prayuṅkte, sa nigrahamarhet, nārthopasaṃhitasyābhidhāteti asamīkṣitābhidānametat । ata eva pratijñāyā na sādhanāṅgabhāva iti । "hetūdāharaṇādhikamadhikam ।" [nyāsū] ekena kṛtakatvād itarasya ānarthakyamiti tadetanniyamābhyupagame veditavyam । yatraikasādhanavākyaprayogapūrvako vicārastatrādhikābhidhānamanarthakamiti nigrahasthānam । prapañcakathāyāṃ tu na kaścidoṣaḥ, niyamābhāvāditi ।
"śabdārthayoḥ punarvacanaṃ punaruktamanyatrānuvādāt ।" [nyāsū ] śabdapunaruktam - anityaḥ śabdo anityaḥ śabda iti । arthapunaruktam anityaḥ śabdo nirodhadharmako dhvāna iti । atra na śabdapunaruktaṃ pṛthagvācyam arthapunaruktavacanenaiva gatatvāt । na hyarthabhede śabdasāmye api kaścid doṣaḥ । yathā- hasati hasati svāminyuccai rudatyabhiroditi । kṛtiparikaraṃ svedo aṅgāraṃ [svedodgāraṃ?] pūrdhāvati [pradhāvati?] dhāvati ।।
guṇasamuditaṃ doṣāpetaṃ praṇindati nindati । dhanalavaparikrītaṃ yantraṃ pranṛtyati nṛtyati ।। yathā vā- yadyasmin sati bhavati bhavati, na bhavati na bhavati tattasya kāryamitarat kāraṇamiti । gamyamānārthaṃ punarvacanamapi punaruktam; niyatapradaprayoge sādhanavākye yathā pratijñāvacanamiti arthapunaruktenaiva gatārthatvānna pṛthagvācyam ।
ayamapi niyatasādhanavākye eva doṣo vaktavyaḥ; na vistarakathāyām । vyācakṣāṇo hi kadācidasamyak śravaṇapratipattiśaṅkayā sākṣiprabhṛtīnāṃ punaḥ punarbrūyāditi na tatra kiñcicchalam । nāviṣayatvāditi cet; nāyaṃ gururna śiṣya iti na yatnataḥ pratipādanīyaḥ, yena punaḥ punarucyate, iti punarvacane nigraha eveti cet । na; sākṣiṇāṃ yatnena pratipādyatvāt, tadpratipādane doṣābhidhānāt, pratipādyasya śiṣyatvāt, vijigīśuvādapratiṣedhatvāt, trirabhidhānavacanāt, punarvacanaprasaṅge samayaniyamābhāvācca । na cedamadhikād bhidyate iti na pṛthagvācyam । viniyatapradaprayoge hi sādhanavākye ādhikyadoṣa iti punarvacane api gatārthasyādhikyameva padasyeti । prapañcakathāyām anirūpitai kārthasādhanādhikaraṇāyāṃ nānārthasādhanepsāyāṃ nānāsādhanepsāyāṃ vā śrotuḥ hetvādi bāhulyasya punarvacanasya doṣatvāt । pratītapratyayābhāvād hetvādibāhulyaṃ vacanabāhulyaṃ ca sādhanadoṣa iti ।
ādhikyapunarvacanayostulyadoṣa iti saṃgrahavacanaṃ nyāyyam; doṣābhāvādeva guṇābhāvāt, evamprakārāṇāṃ bhedānāṃ vacane cātiprasaṅgādityuktam । paryāyaśabdakalpo hyaparo hetuḥ pratipādite viṣaye pravartamānaḥ a; pratipādyasya viśeṣābhāvāt । arthaḥ punaḥ pratipādanānna bhidyate । yatpunaruktam- "anuvāde tvapunaruktaṃ; śabdābhyāsādarthaviśeṣopapatteḥ" । yathā "hetvapadeśāt pratijñāyāḥ punarvacanaṃ nigamanam" [nya sū ] iti । pratijñāyā evaṃ [eva?] gamyamānārthāyā vacanaṃ punarvacanaṃ kiṃ punarasyāḥ punarvacanam ityuyuktaṃ nigamanam । "vijñātasya parṣadā trirabhihitasyāpratyuccāraṇamananubhāṣaṇam ।" [nyāsū ] vijñātavākyārthasya parṣadā trirabhihitasya yadapratyuccāraṇaṃ tadananubhāṣaṇaṃ nāma nigrahasthānamapratyuccārayan kimāśrayaṃ parapakṣapratiṣedha kuryāditi ।
uttareṇāvasānānnedaṃ nigrahasthānamiti cet । syādetat । uttareṇa guṇadoṣavatā mūḍhāmūḍhatvaṃ gamyate iti kimuccāritena? asti hi kaścid uttareṇa samartho na pratyuccāraṇena, nāsau tāvatā nigrahamarhediti । na uttaraviṣayāparijñānāt । yadyayaṃ na pratyuccārayati, nirviṣayamuttaraṃ prasajyeta । athottaraṃ bravīti, kathaṃ noccārayati? tadidaṃ vyāhatamucyate- anoccārayati, uttaraṃ ca bravīti'; iti । apratijñānācca । na cedaṃ na [? na cedaṃ] parijñāyate- pūrvaṃ sarvamuccārayitavyaṃ paścāduttaramabhidhātavyamiti । apitu yathākathañciduttaraṃ vācyam uttaraṃ cāśrayābhāve ayuktamiti yuktamapratyuccāraṇaṃ nigrahasthānamiti । yadi nāma vādī svas ādhanārthavivaraṇavyājena prasaṅgādaparaṃ ghoṣayed, vivādāspadaṃ ca jijñāsitamarthamātramukttvā pratijñādiṣvarthaviśeṣaparamparayā aparānarthānupakṣipya kathāṃ vistārayet, tacca sarvaṃ yadā nānuvaktuṃ śaknuyāt, kastasya vivādāśrayārthamātrottaravacane sāmarthyavighātaḥ yena vādivacanānubhāṣaṇaṃ nigrahasthānamucyate । tasmānna sarvaṃ vādikathāmananubhāṣamāṇo nottare samarthaḥ । yadvacanāntarīyakā jijñāsitārthasiddhiḥ, yathā pakṣadharmatāvyāptiprasādhanamātraṃ, na tatrāpi prasaṅgāntaropakṣepaḥ, tadavaśyaṃ sādhanāṅgaviṣayatvād dūṣaṇasya upadarśyata eva । tatrāpi na sarvaṃ prāganukrameṇoccārayitavyaṃ, paścād dūṣaṇaṃ vācyaṃ; dviruccāraṇaprasaṅgāt । dūṣaṇaviṣayopadarśanārthe anubhāṣaṇe vādivacanānukramaghoṣaṇaṃ vyarthamiti na kāryameva dūṣayatā । aasyāyaṃ doṣoḥ'; iti nāntarīyatvāt pratidoṣavacanaṃ viṣayopadarśanaṃ kriyate eva । na hi sarvaviṣayopadarśanaṃ kṛtvā yugapad doṣaḥ śakyate abhidhātum; pratyarthaṃ doṣabhedāt । tasmād yaṃ padārthaṃ dūṣayati, sa eva taddūṣaṇaviṣayastadā pradarśanīyaḥ । nāparastuḥ; dūṣṇe aparopadarśanasyāsambhavāt । tasmin dūṣite punaranyo artho aparadoṣaviṣaya ityayamanubhāṣaṇe dūṣaṇe ca nyāyaḥ ।
sakṛt sarvānubhāṣaṇe api doṣavacanakāle punarviṣayaḥ pradarśanīya eva; apradarśite doṣasya vaktumaśakyatvāt । tathā ca dviranubhāṣaṇaṃ kṛtaṃ syāt । tatra prathamaṃ sarvānukramānubhāṣaṇaṃ niṣprayojanam । dūṣaṇavādinā dūṣaṇe vaktavye yanna tatropayujyate tasyābhidānamadoṣodbhāvanam । dviruktiśca । iti sakṛt sarvānubhāṣaṇaṃ parājayādhikaraṇaṃ vācyam । tathāstviti cet । syādetat । uktametadarthāntaraṃ nigrahasthānamiti । tatra sādhane yataḥ kutaścit prasaṅgādinā nāntarīyakābhidhāna । ['nāntarīyakābhidhānaṃ?] vādino arthāntaragamanameveti sa nigrahārhaḥ । na kaścit kvacit kriyamāṇaprasaṅgo na prayujyate, nāpi tat tasyānubhāṣaṇīyam । na cedamapyasmābhiranujñāyate- sarvaṃ prāk sakṛdvaktavyaṃ, paścāddūṣaṇamiti । kintu dūṣayatāvaśyaṃ viṣayo darśanīyaḥ, anyathā dūṣaṇāvṛtteriti । evaṃ tarhi nānanubhāṣaṇaṃ pṛthag nigrahasthānaṃ vācyam, apratibhayā gatatvāt । uttarasya hyapratipattirapratibhā [nyāsū ] । na cottaraviṣayamapradarśayan uttaraṃ pratipattuṃ sararthaḥ । na hyanākṣiptānuttarapratipattikamananubhāṣaṇam । tenānanubhāṣaṇasya vyāpikāyāmapratibhāyāṃ vihitaṃ nigrahasthānatvam ananubhāṣaṇam [ananubhāṣaṇe?] । gavyaparāmṛṣṭatadbhedāyāṃ vihitamiva sāsnādimattvaṃ bāhuleye api । tasmādpratibhaiva nigrahādhikaraṇatvena vā [vācyā?] nānanubhāṣaṇam । kaścāyaṃsamayaniyamastrirabhihitasyānanubhāṣaṇamiti? yadi tāvat parapratyāyanārthā pravṛttiḥ, kiṃ trirabhidhīyeta? tathā tathā sa grāhaṇīyo yathāsya pratipattirbhavati । atha paropatāpanārthā tadāpi kiṃ trirabhidhīyate? sākṣiṇāṃ karṇe nivedya prativādī kaṣṭāpratītadrutasaṃkṣisādibhirupadrotavyaḥ, yathottarapratipattivimūḍhastūṣṇīmbhavati । na hi paropatāpanakrame kaścinnyāyaḥ, yena kaṣṭāpratītaprayogadrutoccāritā nivāryante, trirabhidhānaṃ vā vidhīyate । na ca paropatāpāya santaḥ pravartante, śāstrāṇi vā praṇīyante ityado vakttavyam ! tasmāttāvadvaktavyaṃ, yāvadanena na gṛhītam । na trireva ।
agrahaṇasāmarthye prāgeva vā paricchinnasāmarthye parihartavyaḥ punaranupratibodhyeti । "avijñātamajñānam ।" [nyāsū ] vijñātaṃ parṣadā prativādinā yadavijñātaṃ tadajñānaṃ nāma nigrahasthānam । arthe khalvavijñāte na tasya pratiṣedhaṃ brūyāditi । etadapyananubhāṣaṇavadatreti tatraiva gamyatvādavācyam । yathānanubhāṣaṇe apradarśitaviṣayatvāduttarapratipattiraśakyeti anuttarapratipattyaiva nigrahasthānatvam; uttaraviṣayapradarśanaprasaṅgamantareṇānubhāṣaṇasya vaiyarthyāt । tathājñāne apyuttarāpratipattyaiva nigrahasthānatvam । ajānānaḥ kathamuttaram uttaraviṣayaṃ ca brūyāt? iti viṣayājñānamuttarājñānaṃ ca nigrahasthānam । anyathā evaṃ sati apratibhayā [? apratibhāyā] nirviṣayatvāt ।
anavadhāritārtho hi nānubhāṣate, ananubhāṣamāṇo viṣayamupadarśyottaraṃ pratipattuṃ na śaknuyādityuttaraṃ na pratipadyeta; jñātottaratadviṣayasyottarāpratipatterasambhavāt । ubhayametaduttarāpratipatteḥ kāraṇamiti । tadabhāve pratipattirbhavatyeveti tayoḥ pṛthagvacane apratibhāyāḥ ko viṣaya iti vaktavyam ! nirviṣayatvādavācyaiva syāt । nottarajñānam [? nottarājñānam] ajñānam । kiṃ tarhi? viṣayājñānam । jñāte hi viṣaye uttarājñānāt tanna pratipadyeteti asti viṣayo apratibhāyā iti cet । evaṃ tarhi ananubhāṣaṇaṃ nirviṣayam; ajñānenākṣepāt । na hi viṣayaṃ samyak pratipadyamānaḥ kaścinnānubhāṣeteti nānanubhāṣaṇaṃ pṛthag vācyam । uttarājñānasya cākṣepāt । viṣayājñānenottarājñānamapyākṣiptameva na hi viṣayamajānannuttaraṃ jānātīti naivāpratibhāyā viṣayo asti ।
jñāte api viṣaye punaruttarājñānamapratibhāyā viṣaya iti cet । evaṃ tarhi viṣayottarājñānayorapi prabhedāt nigrahasthānāntarālavācyāni [nigrahasthānāntarāṇi vācyāni?] । yathājñānasya viṣayo jñānam [? viṣayājñānam] uttarājñānamiti prabhedādasatyapi guṇātiśaye nigrahasthānāntaravyavasthā kriyate, tathājñānayorapi sarvottarājñānamityādi prabhedānnigrahasthānāntarāṇi kiṃ nocyante? na cobhayasyāpyajñānasya saṃgrahavacane doṣaḥ, guṇastu lāghavasaṃjñaḥ syāditi saṃgrahavacanaṃ nyāyyam । tasmādananubhāṣaṇājñānayorapratibhāviṣayatvānna pṛthagvacanam । api ca - na pūrvottarapakṣavādino hetvābhāsāpratibhābhyāmanyat nigrahasthānaṃ nyāyyamasti, tadubhayavacanenaiva sarvamuktamiti । tadubhayākṣiseṣu prabhedeṣu guṇātiśayamantareṇa vacanādare atiprasaṅgāt vyarthaḥ prapañca iti । "uttarasyāpratipattirapratibhā ।" [nyāsū ] parapakṣapratiṣedhe uttaraṃ yadā na pratipadyate, tadā nigṛhīto vaktavyaḥ । sādhanavacanānantaraṃ prativiṣayamuttare vyarthaṃ tadajñānakramaghoṣaṇaślokapāṭhādinā kālaṃ gamayan kartavyāpratipattyā nigrahārha iti nyāyyaṃ nigrahasthānamiti ।
"kāryavyāsaṅgāt kathāvicchedo vikṣepaḥ ।" [nyā sū ] yatkiñcit kartavyaṃ vyāsajya kathāṃ vicchinatti । aidaṃ me karaṇīyaṃ prahīyate, asminnavasite paścāt kariṣyāmi । pratiśyākalāme kaṇṭhaṃ kṣiṇoti'; - ityevamādinā kathāṃ vicchinatti । sa vikṣepo nāma nigrahasthānamekataranigrahāntāyāṃ kathāyāṃ svayameva kathāntaṃ pratipadyate iti । idamapi yadi pūrvapakṣavādī kuryād vyājopakṣepamātreṇa, na punarbhūtasya tathāvidhakathoparodhinaḥ karyasya bhāve, tasya svasādhanāsāmarthyaparicchedādeva vikṣepaḥ syāt । tathā cedamarthāntaragamane evāntarbhavet; asamarthasādhanābhidhānāt hetvābhāseṣu vā । prakṛtasādhanāsambaddhapratipatteśca nirarthakāpārthakābhyāṃ ca na bhidyate । atiprasaṅgaścaivamprakārāṇāmasambaddhasādhanavākyapratipattibhedānāṃ pṛthag nigrahasthānavyavasthāpane proktaḥ । athottaravādī evaṃ vikṣipet, sādhanānantaram uttare pratipattavye tadapratipattyā vikṣepapratipattirapratibhāyāmarthāntare vāntarbhavati । nanu nāvaśyaṃ sādhanadūṣaṇābhyāmeva sarvasya pratipattiḥ, yena sarvā vādiprativādinorna samyak pratipatterhetvābhāse arthe pratibhāyāṃ vāntarbhavāt । bhavati hi anibaddhenāpi kathāprapañcena vivāda iti । na; asambhavāt । ekatrādhikaraṇe viruddhābhyupagamayorvivādaḥ syāt; aviruddhābhyupagamayoranabhyupagamayorvā virodhābhāvāt । tatrāvaśyamekasya vāgvacanapravṛttiḥ; yugapatpravṛttau parasparavacanagrahaṇāvadhāraṇottarāṇāmasambhavena pravṛttivaiphalyāt svasthātmanāmapravṛtteḥ । tena ca svopagamopanyāse avaśyaṃ sādhanaṃ vaktavyaṃ; anyathā pareṣāmaprattipatteḥ । apareṇa ca tatsambandhi dūṣaṇam । ubhayorasamyakpratipattau hetvābhāsāpratibhayoḥ prasaṅga iti sarvo nyāyapravṛttaḥ pūrvottarapakṣopanyāso dvayaṃ nātipatati ।
etenaiva vitaṇḍā pratyuktā; abhyupagamābhāve vivādābhāvāt । asamarthitasādhanābhidhāne evamuktam । anabhidhānānyābhidhānayorapi parājaya evetyuktam; abhyupagamya vādamasādhanāṅgavacanāt । etenādhikasya punaruktasya ca pratijñādervacanasya na nigrahasthānatvaṃ vyākhyātam । tadapi hi pratipāditārthaviparyayatvātsādhanasāmarthyavidhānamapratītapratyayatayā na lakṣaṇāt sādhanasya । asādhanāṅgavacanamiti nigrahasthānamiti । "svapakṣadoṣābhyupagamāt parapakṣe doṣaprasaṅgo matānujñā ।" [nyā sū ] yaḥ pareṇa coditaṃ doṣamanuddhṛtya bhavato apyayaṃ doṣa iti bravīti, yathā - abhavāṃścauraḥ puruṣatvāt'; ityukte sa taṃ prati brūyād- bhavānapīti । sa svapakṣe doṣābhyupagamāt parapakṣe taṃ doṣaṃ prasañjayan paramatamanujānātīti matānujñā nigrahasthānamiti ।
atrāpi yadi puruṣatvāccauro bhavānapi syāt, na ca bhavatātmaivamiṣṭaḥ, tasmānnāyaṃ cauryaheturiti yadyayamabhiprāyaḥ, tadā na kaściddoṣaḥ, anabhimate tadātmani cauratvena hetudarśane dūṣaṇāt । prasaṅgamantareṇaivamṛjunaiva krameṇa kiṃ na vyabhicārita iti cet । yatkiñcidetat । santi hyevamprakārā api vyavahārā loka iti । atha tadupakṣepamabhyupagacchati, etadapi uttarāpratipattyaiva tatsādhane nigrahārhaḥ । nāparatra; svadoṣopakṣepāt । tatsādhananirdoṣatāyāṃ hi tadabhyupagama evottarāpratipattiriti tāvataiva pūrvamāpannanigrahasya paradoṣopakṣepasyānapekṣaṇīyatvāditi । "nigrahaprāptasyānigrahaḥ paryanuyojyopakṣaṇam ।" [nyāsū ]paryanuyojyo gāma nigrahopapattyā codanīyaḥ । tasyopekṣaṇaṃ nigrahaprāptau satyananuyogaḥ । etacca akasya parājayaḥ'; ityanuyuktayā parṣadā vaktavyaṃ, na khalu nigrahaprāptaḥ svakaupīnaṃ vivṛṇuyāditi ।
atrāpi yadi sādhanavādinaṃ nigrahaprāptamuttaravādī na paryanuyuṅkte, aprati- bhaivāsyottarāpratipatteriti na paryanuyojyopekṣaṇaṃ pṛthag nigrahasthānam । nyāyacintāyāṃ punarna dvayorekasyāpyatra jayaparajājayau; sādhanābhāsenārthāpratipādanāt, bhūtadoṣānabhidhānācca । atha kañciddoṣamudbhāvayati, kañcinna, na tadā nigrahamarhati; uttarapratipatteḥ । arhatyeva, sato doṣasyānudbhāvanāditi cet । na santa iti kṛtvā sarve doṣā avaśyaṃ vaktavyāḥ । avacane vā nigrahaḥ; ekenāpi tatsādhanavighātādekasādhanavacanavat ।
yathaikasyārthasyānekasādhanasadbhāve apyekenaiva sādhanena tatsiddherna sarvopādānam iti na doṣamudbhāvayannevāparasyānudbhāvanānnigrahārhaḥ pūrvavat । atha pūrvapakṣavādī uttarapakṣavādinaṃ nigrahaprāptaṃ na nigṛṇhāti, tadā tayornyāye naikasyāpi pūrvavat jayaparājayau; doṣābhāsaṃ bruvāṇamuttaravādinaṃ svasādhanādanutsārayato asamarthitasādhanatvānna jayo vādinaḥ; sarvadoṣāsambhavapradarśanena sādhanāṅgāsamarthanāt । nāpyuttaravādinaḥ, ubhayadoṣāpratipādanāt । tasmādevamapi na paryanuyojyopekṣaṇaṃ nāma parājayādhikaraṇamiti । "anigrahasthāne nigrahasthānānuyogo niranuyojyānuyogaḥ ।" [nyā sū ] nigrahasthānalakṣaṇasya mithyāvyavasāyādanigrahasthāne nigṛhīto asīti paraṃ bruvan niranuyojyānuyogānnigṛhīto vaktavyaḥ ।
atrāpi yadi tatsādhanavādinamabhūtaistaddoṣairuttaravādyabhiyuñjīta, so asthāne nirdoṣe nigrahasthānasya niyoktodbhāvayitā na bhavati tathā । bhūtadoṣodbhāvanalakṣaṇasyottarasyā- pratipatteritareṇottarābhāsatve pratipādite apratibhayaiva nigṛhīta iti nedamato nigrahasthānāntaram । athottaravādinaṃ sādhanadoṣamudbhāvayantamaparo doṣābhāsavacanenābhiyuñjīta, tasya tena bhūtadoṣatve pratipādite sādhanābhāsavacanenaiva nigṛhīta iti । evamapi nedaṃ hetvābhāsebhyo bhidyate । avaśyaṃ hi viṣayāntaraprāptyarthaṃ hetvābhāsā nigrahasthānatvena vaktavyāḥ, taduktāvaparoktiranarthiketi । "siddhāntamabhyupetyāniyamāt kathāprasaṅgo apasiddhāntaḥ ।" [nyā sū ] kasyacidarthasya tathābhāvaṃ pratijñāya pratijñātārthaviparyayāt kathāprasaṅgaṃ kurvato apasiddhānto vijñeyaḥ । tathā ana sato vināśaḥ, nāsadutpadyate'; iti siddhāntamabhyupetya pakṣamavasthāpayati - aekāntā prakṛtiḥ vyaktasya avyaktalakṣaṇā; vikārāṇām anvayadarśanāt । mṛdanvayānāṃ śarāvādīnāṃ dṛṣṭamekaprakṛtikatvam । tathā cāyaṃ vyaktabhedaḥ sukhaduḥkhamohasamanvito gṛhyate, tatsukhādibhirekaprakṛtiḥ'; iti ।
sa evamuktavān paryanuyujyate - atha prakṛtirvikāra iti kathaṃ lakṣayitavyam? yasyāvasthitasya dharmāntaranivṛttau dharmāntaraṃ pravartate sā prakṛtiḥ, yat tad dharmāntaraṃ sa vikāra iti । so ayaṃ prakṛtārthaviparyayādaniyamāt kathāṃ prasañjayati । pratijñātaṃ cānena - anāsadāvirbhavati, na sat tirobhavati'; iti । sadasatośca tirobhāvāvirbhāvāvantaraṇa na kasyacit pravṛttyuparamaḥ, pravṛttirvā- ityevaṃ pratyavasthite yadi sa sata ātmahānamasataścātmalābhamabhyupaiti, apasiddhānto bhavati । atha nābhyupaiti, pakṣo asya na sidhyatīti । ito api na kaścidaniyamāt kathāprasaṅgo yattenopagataṃ nāsadutpadyate na sadvinaśyati'; iti tasya samarthanāyedamuktam aekaprakṛtikamidaṃ vyaktamanvayadarśanād'; iti । tatraikā prakṛtiḥ sukhaduḥkhamohāstadavibhaktayonikam idaṃ vyaktaṃ, tadanvayadarśanāt । vyaktasya tatsvabhāvatābhedopalabdheriti । sukhādīnāmutpattivināśābhyupagamābhāvāt sarvasya tadātmakasya notpatti- vināśāviti siddhaṃ bhavati ।
atra taduktasya hetordoṣamanudbhāvya vikāraprakṛtilakṣaṇaṃ pṛcchan svayamayaṃ prakṛtāsambandhena aniyamāt kathāṃ pravartayati । tatredaṃ syād vācyaṃ - vyaktaṃ nāma pravṛttinivṛttidharmakaṃ, na tathā sukhādayaḥ, vyaktasya sukhādyanvaye sukhādisvabhāvatā pravṛttinivṛttidharmatālakṣaṇamavahīyata iti । na tadrahitasukhādisvabhāvatā, vyaktalakṣaṇavirodhāditi, sukhādyanvayadarśanādityasiddho heturiti । evaṃ hi tasya sādhanadoṣodbhāvanena pakṣo dūṣito bhavati । so anupasaṃhṛtya sādhanadoṣaṃ, kathāṃ pratānayan svadoṣaṃ paratropakṣipati । ayameva doṣo anena prakāreṇocyate iti cet । eṣa naimittikānāṃ viṣayaḥ, na lokaḥ śabdairapratipāditamarthaṃ pratipattuṃ samartha iti, sa evāyaṃ bhaṇḍālekhyanyāyo atrāpi ।
yathoktena nyāyena pūrvakasyāsādhanāṅgasyāsiddhasya hetorabhidhānādeva nigrahaḥ, nāpi niyamāt [aniyamāt?] kathāprasaṅgāt iti idamapi hetvābhāseṣvantarbhāvāt na pṛthagvācyam । "hetvābhāsāścayathoktāḥ ।" [nyāsū ] hetvābhāsāśca nitrahasthānāni । kiṃ punarlakṣaṇāntarayogād hetvābhāsā nigrahasthānatvamāpadyante, yathā pramāṇāni prameyatvam? ityata āha yathoktahetvābhāsalakṣaṇenaiva nigrahasthānabhāva iti । atrāpi yathoktatvāccintyemeva - kiṃ te yathā lakṣitaprabhedāstathaiva, āhosvidanyathaiveti? tattu cintyamānamihātiprasajyate iti na pratanyate । hetvābhāsāśca yathānyāyaṃ nigrahasthānamiti, etāvanmātramiṣṭamiti । vādanyāyaḥ parahitarataireṣa sadbhiḥ praṇītaḥ ।
tasmādyatnaḥ kṛta iha mayā tatsamujjvālanāya ।। vādanyāyo nāma prakaraṇaṃ samāptam । [kṛtiriyamācāryadharmakīrticaraṇānām]