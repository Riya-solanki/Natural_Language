śrīmadvikhanasa mahāgurave namaḥ । śrī śrīnivāsa parabrahmaṇe namaḥ ।। vaikhānasakulodbhūtaṃ veṅkaṭeśārcanāratam । vedāntadeśikaṃ vande śrīnivāsāryadīkṣitam ।।
śrīveṅkaṭeśam akhileśam anantam ādyaṃ kāruṇyavāridhim aśeṣasurais suvandyam । vande samastajagatāṃ sthitisṛṣṭihetuṃ mānyān gurūṃś ca śataśo bhṛgukaśyapādīn ।। śrutismṛtinadīpūrṇaṃ śāstrakallolasaṅkulam । viṣṇubhaktyudakaṃ śuddhaṃ vande vaikhānasārṇavam ।।
yenānyakḷptasūtrāṇāṃ netraṃ nistimirīkṛtam । sūtraṃ vaikhānasaṃ hy etat caturvargaphalapradam ।। śrutismṛtītihāsādyaiḥ pratipāditavaibhavām । paramātmaparāṃ vande sūtropaniṣadaṃ parām ।।
śrīmatkauśikavaṃśyena govindācāryasūnunā । śrīveṅkaṭeśapādābjasaparyāsu ratātmanā ।। śrutismṛtipurāṇādisiddhamārgānuvartinā । pūrvācāryaparikṣuṇṇasampradāyānuyāyinā ।।
vedāntācāryavaryeṇa śrīnivāsāryayajvanā । vaikhānasasya sūtrasya vyākhyā samyak prakāśyate ।। "sādhyā viśve ca vasavo maruto ṛbhavas tathā । tathaivāṅgiraso rudrā ādityāś ca tathaiva ca ।
ete devagaṇāś cāṣṭau manvantaragaṇeśvarāḥ ।।" iti bhṛgūktānāṃ sādhyādīnāṃ brahmā munīnāṃ muniśabdavācyānāṃ vikhanāḥ brahmaṇo muniśabdavācyatvaṃ bhārate cāvagamyate "niśāṃ suptvātha bhagavān kṣapānte pratyabuddhyata । paścād buddhvā sasarjāpaḥ tāsu vīryam avāsṛjat ।। tad aṇḍam abhavad dhaimaṃ sahasrāṃśusamaprabham । ahaṅkṛtyā tatas tasmin sasarja prabhur īśvaraḥ । hiraṇyagarbhaṃ viśvātmā brahmāṇaṃ jalajaṃ munim ।।" iti aṇḍabahutvābhiprāyeṇa munīnām iti bahuvacanam yathā "aṇḍānān tu sahasrāṇāṃ sahasrāṇy ayutāni ca । īdṛśānām anantānāṃ koṭikoṭiśatāni ce।।"ti smaraṇāt niśā cātra pralayaḥ, sā etāvatīti kutrāvagamyata iti cet mahābhārate "caturyugasahasrāṇi caturyugaśatāni ca । prāhuḥ kalpasahasran tu brāhmaṇās tattvadarśinaḥ । daśakalpasahasrāṇi apy ayas sā mahāniśā ।।" iti anayā khilaśrutyā bhagavato vikhanaśśabdavācyatvaṃ katham avagamyata iti cet ucyate "durbodhā vaidikāś śabdā prakīrṇatvāc ca ye khilāḥ । tadjñais ta eva spaṣṭārthāḥ smṛtitantre pratiṣṭhitāḥ ।।" iti
"yadi vidyāc caturvedān sāṅgopaniṣadān dvijaḥ । na cet purāṇasadvidyā na vedārthavicakṣaṇaḥ ।।" iti "itihāsapurāṇābhyāṃ vedaṃ samupabṛhmayet । bibhety alpaśruvād vedo mām ayaṃ pratariṣyati ।।" iti ca
tatraiva "yat tasminn upalabhyaṃ te tat tejas tat trayīmayam । tad vaikhānaḥ paraṃ brahma iti vedavido viduḥ ।।" iti coktam "mahābhūtena bhūtena vyāptaṃ vikhanasā jagat । tam eva śaraṇaṃ gaccha jagatkāraṇam acyutam ।।"
iti śāṇḍilyena śatānandam abhilakṣyoktam vaikhānase ānandasaṃhitāyāṃ "vedāntatattvamīmāṃsākhananaṃ kṛtavāt hariḥ । nāmnā vikhanasaṃ prāhur yañ ca vaikhānasaṃ tathā ।।" iti proktam atra khananaśabdena saṅkalpa ucyate "so akāmayata bahu syāṃ prajāyeyeti sa tapo atayata" ityādi śrutibhyaḥ avāptasamastakāmasyāpi bhagavataḥ sṛṣṭikārye pravṛttir bhavati "aiśvaryasya samagrasya vīryasya yaśasaḥ śriyaḥ । jñānavairāgyayoś caiva ṣaṇṇāṃ bhaga itīraṇā ।।" iti samagraṣāḍguṇyaparipūrṇasya avāptasamastakāmasya kimarthaṃ sṛṣṭyadikam iti cet ucyate "aprameyo aniyojyaś ca yatra kāmagamo vaśī । modate bhagavān bhūtaiḥ bālaḥ kīḍanakair iva ।।" ityādi bhāratavacanānusāreṇa līlārtham eveti jagadsṛṣṭyādilīlānubhavārthaṃ bhagavatā samaṣṭisṛṣṭer anantaraṃ vyaṣṭisṛṣṭau
"bhūtais tu pañcabhiḥ prāṇaiḥ svāntair daśabhir indriyaiḥ । caturviṃśāti tattvāni sāṅkhyaśāstravido viduḥ ।। mahān kālaḥ pradhānañ ca māyāvidyā ca pūruṣaḥ । iti paurāṇikāḥ prāhuḥ triṃśattatvāni tais saha ।।"
viṣṇupurāṇe "tad etad akṣayaṃ nityaṃ jaganmunivarākhilam । avirbhāvatirobhāvajanmanāśavikalpavat ।। prakṛtiṃ puruṣañ caiva praviśyātmecchayā hariḥ । kṣobhayāmāsa samprāpte sargakāle vyayāpyayau ।।" iti
gītāsu "prakṛtiṃ puruṣam caiva viddhy anādī ubhāv api ।" mama yonir mahad brahma tasmin garbhaṃ dadhāmy aham । sambhavas sarvabhūtānāṃ tato bhavati bhārata ।।" "ākāśavāyutejāṃsi salilaṃ pṛthivī tathā ।
śabdādibhir guṇair bahmasaṃyuktāny uttarottaraiḥ ।। śāntā ghorāś ca mūḍhāś ca viśeṣās tena te smṛtāḥ । nānāvīryāḥ pṛthagbhūtāḥ tataḥ te saṃhatiṃ vinā ।। nāśaknuvan prajāḥ sraṣṭum asamāgamya kṛtsnaśaḥ ।
sametyānyonyasaṃyogaṃ parasparasamāśrayāḥ ।। ekasaṅghātalakṣyāś ca saṃprāpyaikyamaśeṣataḥ । puruṣādhiṣṭhitatvāc cāpy avyaktānugraheṇa ca ।। mahadādyā viśeṣāntā hy aṇḍam utpādayanti te । tatkrameṇa prabuddhaṃ taj jalabudbudavatsamam । bhūtebhyo aṇḍaṃ mahābuddhe pravṛddham udakeśayam । prākṛtaṃ brahmarūpasya viṣṇoḥ sthānam anuttamam ।। tatrāvyaktasvarūpo asau vyaktarūpī jagatpatiḥ । viṣṇur brahmasvarūpeṇa svayam eva vyavasthitaḥ ।।"
ity ārabhya "tasminn aṇḍe abhavad brahmā sadevāsuramānuṣaḥ ।।" ityādibhiḥ samaṣṭisṛṣṭyādikam uktam viśeṣeṇa vyaṣṭisṛṣṭāv api brahmaṇo aṇḍādiṣūtpattiprakāraḥ śrūyate yathā mahopaniṣadi "athāto mahopaniṣadaṃ vyākhyāsyāmaḥ eko ha vai nārāyaṇa āsīd" ity ārabhya "tasya dhyānāntassthasya yajñastomam ucyate tasmin caturdaśapuruṣā jāyante ekā kanyā daśendriyāṇi mana ekādaśaṃ tejo dvādaśam ahaṅkāraḥ trayodaśaḥ praṇāś caturdaśaḥ ātmā pañcadaśaḥ buddhir bhūtāni pañca tanmātrāṇi pañca mahābhūtāni ca sa ekaḥ pañcaviṃśaḥ puruṣaḥ" "atha punar eva nārāyaṇas so anyatkāmo manasā dhyāyata tasya dhyānāntassthasya lalāṭāt svedo apatat, ta imāḥ pratatā āpaḥ, tāsu tejaḥ, tat tejo hiraṇmayam aṇḍam tatra brahmā caturmukho ajāyata" iti yajuṣi "sa prajāpatir ekaḥ puṣkaraparṇe samabhavat" iti ca manau evaṃ "apa eva sasarjādau tāsu vīryam avāsṛjat ।।" ity ārabhya "tasmin jajñe svayaṃ brahmā sarvalokapitāmahaḥ ।।" iti bhārate "svapatas tasya devasya padmaṃ sūryasamaprabham । nābhyāṃ vinissṛtam abhūt tatrotpannaḥ prajāpatiḥ ।।" iti ca smaryate
"tvatto me mānasaṃ janma prathamaṃ dvijapūjitam । cākṣuṣaṃ vai dvitīyaṃ me āsīj janma purātanam ।। tvatprasādāc ca me janma tṛtīyaṃ vācikaṃ mahat । tvatto me śrāvaṇañ cāpi caturthaṃ janma vai prabho ।।
nāsikyañ caiva me janma tvattaḥ pañcamam ucyate । aṇḍajañ cāpi me janma tvattaḥ ṣaṣṭhaṃ vinirmittam ।। idan tu saptamaṃ janma padmajaṃ me amitaprabha ।" iti śāntiparvaṇi "viśeṣeṇākhanat yasmāt bhāvanāmunisṛṣṭaye ।
tasmād vikhanaso nāma sa āsīd aṇḍajaḥ priyaḥ ।।" iti tatraiva "sraṣṭuṃ sa tu samudyukto brahmayonimayaḥ prabhuḥ । khanitvā cātmanātmānaṃ dharmādiguṇasaṃyutam । dhyānam āviśya yogena hy āsīd vikhanaso muniḥ ।।" iti
śrībhāgavate "na khalu gopikānandano bhavān akhiladehinām antarātmadṛk । vikhanasārthito viśvaguptaye sakha udeyivān sāttvatāṃ kule ।।" iti "brahmāpi divyahaṃsena sitameghopamena ca । pṛṣṭhato anuyayau viṣṇuṃ vastreṇocchādya cānanam ।।
tatrārcako mahābhāgo bhagavān vikhanās tadā । dadau prasādaṃ devānāṃ raṅganāthābhyanujñayā ।।" iti "antarhitānāṃ khananād vedānān tu viśeṣataḥ । sa vibhuḥ procyate sarvaiḥ vikhanā brahmavādibhiḥ ।
vaikhānasaś ca bhagavān procyate sa pitāmahaḥ ।।" iti vyāsanighaṇṭau "vikhanasañ ca vidhātāraṃ viriñca taṃ caturmukham ।" iti "nābhijanmāṇḍajaḥ pūrvo vikhanāḥ kamalāsanaḥ ।। śatānandaś śatadhṛtis satyako haṃsavāhanaḥ । padmāsano vikhanasaś cāharmukhaḥ itīritaḥ ।।" iti ca pratipāditam evaṃ kāryakāraṇayor abhedāvagamāt pramāṇabāhulyāc ca bhagavati nārāyaṇe caturmukhe ca vaikhānasaśabdaprayogaprakāraḥ pratipāditaḥ vaikhānasānām utpattiprakāraḥ "om ity ekākṣaraṃ brahma vyāharan saṃsmaran harim । padmāsanastho bhagavān paramaṃ tapa āsthitaḥ ।।"
idaṃ viṣṇupurāṇe api "sanandanādayo ye ca pūrvaṃ sṛṣṭās tu vedhasā । na te lokeṣv asajjanta nirapekṣāḥ prajāvidhau ।। sarve te yogino jātā vītarāgā vimatsarāḥ । teṣv evaṃ nirapekṣeṣu lokasṛṣṭau mahātmanaḥ ।।" ityādinā pratipāditam
"suptiṅupagrahaliṅganarāṇāṃ kālahalacsvarakartṛyaṅañ ca । vyatyayam icchiti śāstrakṛd eṣāṃ so api ca siddhyati bāhulakena ।।" evañ ca sati "saumyaṃ jitendriyaṃ" "suprasannendriyaṃ" ityādinā bhagavacchāstreṣv ācāryalakṣaṇasya pratipāditatvāt "vaikhānasa vikhanasācarya" iti viṣṇor ācāryatvena śāntyparvaṇy abhihitatvāt "vikhanā iti viṣṇus tajjā vaikhānasāḥ smṛtāḥ । viṣṇor eva samutpannā bhṛgvādyā munayas tathā ।।" "tatkarma yan na bandhāya sā vidyā yā vimuktaye ।
āyāsāyāparaṃ karma vidyānyā śilpanaipuṇam ।।" "yeṣāṃ trīṇy avadātāni yonirvidyā ca karma ca । te sevyās tais samāsyā hi śāstrebhyo api garīyasī ।।" ti "atha sasmāra bhagavān viśvasṛṣṭyartham acyutaḥ ।
dhātāraṃ viśvanirmāṇacaturaṃ caturānanam ।। smaraṇānantarād eva prādur āsīt puraḥ prabhoḥ । dhātā samastajagatām utpattikaraṇakṣamaḥ ।। taṃ prāha bhagavān viṣṇuḥ praṇataṃ purataḥ sthitam ।
śrībhagavān uvāca brahman tvayā jagat sarvaṃ kartavyaṃ sacarācaram ।। loke vihartum icchāmi yad ahaṃ padmasambhava । tatas tvatsṛṣṭajagatām avicchinnapravṛttaye । dharmasaṃrakṣaṇārthāya vedaśāstrārthasiddhaye ।। alasā alpasattvāś ca manuṣyās svalpabuddhayaḥ । te paravyūhavibhavān ātmānāñ ca na menire ।।
saulabhyāya tu bhaktānāṃ sarvalokānukampayā ।। arcāvatārarūpeṇa loke asmiṃś caturānana । avatāraṃ kariṣyāmi mahyā lakṣmyā samanvitaḥ ।। madarcāyai sṛja brahman sṛṣṭyādau munisattamaṃ ।
ity ājñaptas tadā brahmā muhūrtaṃ tat sisṛkṣayā । cintayāmāsa tatkarmā kṣaṇam ekaṃ mahāmuniḥ ।। ūcuḥ na śaknuyām evaṃ sraṣṭum icchan tathāvidham । tasya tad vacanaṃ śrutvā devadevo haris svayam ।। cintayāmāsa deveśaḥ svanirmalatarātmani ।
vedāntatattvamīmāṃsā khananaṃ kṛtavān hariḥ ।। nāmnā vikhanasaṃ cakre tatpadānvarthayogataḥ । tathā cintayatas tasya manaso dvau babhūvatuḥ ।। saṅkalpadharmau sannamya prāñjaliṃ purataḥ sthitam ।
brahmāṇam abravīd viṣṇur bhūtasṛṣṭyantahetave । saṅkalpadharmau bhavatas tava sṛṣṭyantahetave ।। śuddhasattvasamutpanno nirmito ayaṃ tavāgrataḥ ।। muniśreṣṭho mahātejā matkāryakaraṇakṣamaḥ । matkāryasādhakān eva tvaṃ vai sraṣṭum athārhasi ।। hṛṣīkeśasya tadvākyaṃ bhyādhāya kṛtañjaliḥ । caturmukhaś cāpi tathā sanakādimunīśvarān । dhyāyan mukhaiś caturbhis tu kramād asṛjad abjabhūḥ ।। sanatkumārañ ca tathā sanakañ ca sanātanam ।
sanandanam iti khyātān brahmavidyāviśāradān ।। tatas te ca muniśreṣṭhā jñānātiśayavaibhavāt । viraktacittās sañjagmuḥ kaivalyaṃ padam uttamaṃ ।। svakāryasādhakān brahmā sṛṣṭavān punar eva hi । prāṇāc ca cakṣuṣas tadvad abhimānāc ca karmaṇaḥ ।।
hṛdayāc chirasaḥ śrotrād udānād vyānatas tataḥ । samānāc ca tathāpānād ṛṣiśreṣṭhān imān daśa ।। dakṣaṃ marīcinaṃ nīlalohitaṃ bhṛgum eva ca । tathāṅgirasam atriṃ ca pulastyaṃ pulahaṃ tathā ।।
vasiṣṭhaṃ ca kratuṃ caiva kramād asṛjad abjabhūḥ । nava brahmāṇa evaite vinā syur nīlalohitaṃ ।। dharmasaṅkalpasahitās sanakādyā munīśvarāḥ । bhṛgvādimunayaś caiva śrutismṛtyādivedanāt ।।
śiṣyā vikhanasaḥ proktās sarvaśāstrārthapāragāḥ । vaikhānasānāṃ bhṛgvādyā vaṃśakartāra īritāḥ ।। sarveṣām agrajaṃ śreṣṭham ātmaputraṃ muniṃ tathā । taṃ hareḥ purataḥ kṛtvā proktavān kamalāsanaḥ ।।
brahmovāca devadeva jagannātha sṛṣṭisthityantakāraṇa । bhagavaṃs tvatprabhāvena sṛṣṭo ayaṃ munisattamaḥ ।। jātāḥ cintayato mattas tvat sṛṣṭau munayas tv ime । etair api kṛtaṃ sarvaṃ jagad etac carācaraṃ ।।
matputrāṇāṃ ca sarveṣām agrajaḥ puruṣottamaḥ । vaiṣṇaveṣv agrajaś śreṣṭho munīnāṃ prathamo muniḥ ।। viśeṣakhananāj jāto viṣṇor vaikhānasas tathā । bhṛgvādīn upanīyātha sāvitrīm upadekṣyati ।।
parabrahmopadeṣṭāsāv ayam eva gurus smṛtaḥ । etad uktaprakāreṇa sarve vai mama sūnavaḥ ।। cariṣyanti yathānyāyaṃ laukikādhyātmavaidikān । ebhiḥ pravartitā sṛṣṭir avicchinnā pravarttate ।।
bhavān avataratv atra mama sṛṣṭau janārdana । śuddhasattvasamutpanno nirmito ayaṃ tvayā vibho ।। ṛṣiśreṣṭho mahātejāḥ tvatkarmakaraṇakṣamaḥ । tathāsau khananād viṣṇoḥ dhyāyād antaś ca garbhataḥ ।। yasmāt tava samutpanno jñeyo asau garbhavaiṣṇavaḥ ।
ity ukto bhagavān prāha muniśreṣṭhaṃ taponidhiṃ ।। śrībhagavān uvāca devabrahma ṛṣīṇān tu madīyārādhanaṃ prati । mayā sañcodito yasmāt tvam eva munisattama ।। tapodhano bhavān eva dhanyo asi bhuvanatraye ।
ātmārthaṃ vā parārthaṃ vā nityanaimittikādi yat ।। tat sarvaṃ matprasādena madīyārādhanaṃ kuru । athāha sa ṛṣis tasmai praṇamya jagadātmane ।। śrīvikhānā uvāca bhavatānugṛhīto ahaṃ dhanyo asmi puruṣottama । nātaḥ parataraṃ kāryaṃ kim apy anyad divaukasām ।।
tathāpi devadeveśa svakarma munibhis sadā । udayādyastaparyantaṃ kriyate niyatātmabhiḥ ।। sarveṣāñ ca dvijātīnāṃ śrutismṛtisamīritam । kartavyaṃ satataṃ deva svasvakarma prayatnataḥ ।।
bhavadārādhanaṃ viṣṇo kathaṃ kāraṃ karomy ahaṃ । tvatkarma kriyate cet tu karmalopo bhaven mama । ity ukto bhagavān āha muninā tattvavedinā ।। śrībhagavān uvāca vikhanas tvaṃ muniśreṣṭha madārādhanakarmaṇi ।। svakarmalopasaṃtrāsavyākulīkṛtacetasaḥ । tava karmāṇy anūnāni saṃtu nityaṃ madājñayā ।। tvadvaṃśajānāṃ sarveṣāṃ kāle vai kṛtakarmaṇām । niṣekādiśmaśānāntāḥ kāryāḥ mantrasamanvitāḥ ।।
aṣṭādaśa ca karmāṇi śārīrāṇi pracakṣate । yajñāś ca viṃśatir dvau ca dharmaṃ vaiṣṇavam uttamaṃ ।। vede vaikhānase sūtre yo dharmaḥ parikīrtitaḥ । sarvais sa dharmo anuṣṭheyo nātra kāryā vicāraṇā ।।
tvadājñaiva bhṛgvādyā nārāyaṇaparāyaṇāḥ ।। vadantī paramaṃ dharmaṃ vaiṣṇavaṃ śrutisammataṃ । taddharmaniratā ye tu te vai bhāgavatāḥ smṛtāḥ ।। matkarmakāriṇāṃ teṣāṃ karmalopo na vidyate । tisraḥ koṭyo munīnām tu karma kurvanti me sadā ।।
jñātvā yajūṃṣi sāṅgāni manmatās sarva eva te । manmantrakalpajātāni matpurāṇāny anukramāt ।। adhītya sarvakarmāṇi kurvate te madarcanaṃ । kṛtādhikāriṇas te tu kṛtasambandhino mama ।।
matprasādabhujas saumyā atipriyatamā mama । ṣaṭkarmaniratās te vai sāttvikāhāratatparāḥ ।। vaikhānasena sūtreṇa niṣekādikriyānvitāḥ । bhavanti bhāvitātmāno matkarmakaraṇakṣamāḥ ।। tasmād bhāgavataśreṣṭhā bhavanty aprākṛtā bhuvi ।
sarvadhā "ye nakhās te vaikhānasā" iti vedataḥ ।। tasmād vaikhānasāś śuddhās sarvakarmasu pūjitāḥ । tataḥ prāha muniśreṣṭhas tam evaṃ vādinaṃ harim ।। śrīvikhanāḥ bhagavaṃs tvatprasādena karma sāṅgaṃ yathoditaṃ ।
sarveṣāṃ matkulīnānāṃ bhavaty eva na saṃśayaḥ ।। vasiṣṭha "api cedaṃ purā rāma śrutaṃ me brahmadarśanam । pitāmahasya yadvṛttaṃ brahmaṇaḥ paramātmanaḥ ।। devasya mahatas tāta vāruṇīṃ bibhratas tanum ।
aiśvarye vāruṇe rāma rudrasyeśasya vai prabhoḥ ।। ājagmur munayaḥ sarve devāś cāgnipurogamāḥ । yajñāṅgāni ca sarvāṇi vaṣaṭkāraś ca mūrtimān ।। mūrtimanti ca sāmāni yajūṃṣi ca sahasraśaḥ ।
ṛgvedaś cāgamat tatra padakramavibhūṣitaḥ ।। lakṣaṇāni surāstomā niruktaṃ surapaṅktayaḥ । oṅkāraś chandasāṃ netraṃ nigrahapragrahau tathā ।। tathā vedās sopaniṣado vidyās sāvitry athāpi ca ।
bhūtaṃ bhavyaṃ bhaviṣyac ca dadhāra śirasā śivaḥ । sañjuhāvātmanātmānaṃ svayam eva tathā prabho ।। yajñañ ca śobhayāmāsa bahurūpaṃ pinākadhṛt ।। dyair nabhaḥ pṛthivī khañ ca tathā caivaiṣa bhūpatiḥ ।
sarvavighneśvaraś śrīmān eṣa cāpi vibhāvasuḥ ।। eṣa brahmā śivo rudro varuṇo agniḥ prajāpatiḥ । kīrtyate bhagavān devas sarvabhūtapatiś śivaḥ ।। tasya yajñaḥ paśupates tapaḥ kratava eva ca । dīkṣā dīptavratā devī diśaś ca sadigīśvarāḥ ।। devapatnyaś ca kanyāś ca devānāṃ caiva mātaraḥ । ājagmuḥ sahitās tatra tadā bhṛgukulodvaha ।।
yajñaṃ paśupateḥ prītā varuṇasya mahātmanaḥ । svayaṃbhuvas tu tā dṛṣṭvā retaḥ samapatad bhuvi । tasya śukrasya niṣṣyandāt pāṃsūn saṃgṛhya bhūmitaḥ । prāsyat pūṣā karābhyāṃ vai tasminn eva hutāśane ।। tatas tasmin saṃpravṛtte satre jvalitapāvake ।
brahmaṇo juhvatas tatra prādurbhāvo babhūva ha ।। skannamātraṃ ca tac chukraṃ sruveṇa pratigṛhya saḥ । ājyavan mantravac cāpi so ajuhod bhṛgunandana ।। tatas tu janayāmāsa bhūtagrāmaṃ sa vīryavān ।
tatas tu tejasas tasmāj jajñe lokeṣu taijasam ।। tamasas tāmasā bhāvā vyāpi sattvaṃ tathobhayam । sa guṇas tejaso nityas tasya cākāśam eva ca ।। sarvabhūteṣu ca tathā sattvaṃ tejas tv athottamam ।
śukre hute agnau tasmiṃs tu prādurāsaṃs trayaḥ prabho ।। puruṣā vapuṣā yuktā tais taiḥ prasavajair guṇaiḥ । bharjanād bhṛgur ity evam aṅgārebhyo aṅgirābhavat ।। (bhṛg ity eva bhṛguḥ pūrvam aṅgārebhyo aṅgirābhavat ।।
aṅgārasaṃśrayāc caiva kavir ity aparo abhavat । saha jvālābhir utpanno bhṛgus tasmād bhṛguḥ smṛtaḥ ।। marīcibhyo marīcis tu mārīcaḥ kaśyapo hy abhūt । aṅgārebhyo aṅgirās tāta vālakhilyāḥ śiloccayāt ।
atraivātreti ca vibho jātam atriṃ vadanty api ।। tathāgnes tasya bhasmabhyo brahmarṣigaṇasaṃmatāḥ । vaikhānasāḥ samutpannās tapaḥśrutaguṇepsavaḥ । aśruto asya samutpannāv aśvinau lokasaṃmatau ।। śeṣāḥ prajānāṃ patayaḥ srotobhyas tasya jajñire । ṛṣayo romakūpebhyas svedāc chando balānmanaḥ ।।
etasmāt kāraṇād āhur agniḥ sarvāś caab hier telugu devatāḥ । ṛṣayaḥ śrutasaṃpannā vedaprāmāṇyadarśanāt ।। yāni dārūṇi te māsā niryāsāḥ pakṣasaṃjñitāḥ । ahorātrā muhūrtās tu pittaṃ jyotiś ca vāruṇam ।।
raudraṃ lohitam ity āhur lohitāt kanakaṃ smṛtam । tan maitram iti vijñeyaṃ dhūmāc ca vasavaḥ smṛtāḥ ।। arciṣo yāś ca te rudrās tathādityā mahāprabhāḥ । uddiṣṭās te tathāṅgārā ye dhiṣṇyeṣu divi sthitāḥ ।।
ādikartā ca lokasya tat paraṃ brahma tad dhruvam । sarvakāmadam ity āhus tadrahasyam uvāca ca ।। tato abravīn mahādevo varuṇaḥ pavanātmakaḥ । mama satram idaṃ divyam ahaṃ gṛhapatis tv iha ।।
trīṇi pūrvāṇy apatyāni mama tāni na saṃśayaḥ । iti jānīta khagamā mama yajñaphalaṃ hi tat ।। agni madaṅgebhyaḥ prasūtāni madāśrayakṛtāni ca । mamaiva tāny apatyāni varuṇo hy avaśātmakaḥ ।।
brahmāathābravīl lokagurur brahmā lokapitāmahaḥ । mamaiva tāny apatyāni mama śukraṃ hutaṃ hi tat ।। īśvara ahaṃ kartā hi satrasya hotā śukrasya caiva hi । yasya bījaṃ phalaṃ tasya śukraṃ cet kāraṇaṃ matam ।।
tato abruvan devagaṇāḥ pitāmaham upetya vai । kṛtāñjalipuṭāḥ sarve śirobhir praṇipatya vai ।। vayaṃ ca bhagavan sarve jagat etac carācaram । tavaiva prasavaṃ sarvaṃ tasmād agnir vibhāvasuḥ ।
varuṇaś ceśvaro devo labhatāṃ kāmam īpsitam ।। nisargād varuṇaś cāpi brahmaṇo yādasāṃ patiḥ । jagrāha vai bhṛguṃ pūrvam apatyaṃ sūryavarcasam ।। īśvaro aṅgirasaṃ cāgner apatyārthe hy akalpayat ।
pitāmahas tv apatyaṃ vai kaviṃ jagrāha dharmataḥ ।। tadā sa vāruṇiḥ khyāto bhṛguḥ prasavakarmakṛt । āgneyas tv aṅgirāḥ śrīmān kavir brāhyo mahāyāśāḥ । bhārgavāṅgirasau loke lokasaṃtānalakṣaṇau ।। ete hi prasavās sarve prajānāṃ patayas trayaḥ । sarvaṃ saṃtānam eteṣām idam ity avadhāraya ।।
yajñe devasya vitate mahato varuṇasya ha । brahmaṇo apsarasaṃ dṛṣṭvā retaś caskanda karhicit ।। tat pratīkṣya sa parṇena saṃjuhāva vibhāv asau । tato arciṣo abhūd bhagavān bhṛgur aṅgārato aṅgirāḥ ।।
atraivānveṣaṇād atriḥ khananād vikhanā muniḥ । khananaṃ tattvamīmāṃsety bis hier teluguāhuḥ kecana sūrayaḥ ।। apare nigamārthānāṃ khananād iti naśśrutam । tatas tadvaṃśajā viprā vedavedāṅgavedinaḥ ।।" iti
"maharṣayas sapta pūrve catvāro manavas tathā । madbhāvā mānasā jātā yeṣāṃ loka imāḥ prajāḥ ।।" yathā śāntiparvaṇi "bhṛgvaṅgiromarīcyatri pulastyapulahāḥ kratuḥ । tathā vasiṣṭho dakṣaś ca nava svāyambhuvā dvijāḥ ।। ete vaikhānasānān tu ṛṣīṇāṃ bhāvitātmanāṃ ।
vaṃśakartāra ucyante sāttvikāhārabhojinām ।।" iti tathā bhārate "anādinidhanā hy eṣā vāgudsṛṣṭā svayambhuvā ।। ādau vedamayī divyā yatas sarvāḥ prasūtayaḥ ।।" iti śrīviṣṇupurāṇe "nāma rupañ ca bhūtānāṃ kṛtyānāñ ca praab hier telugupañcanam ।
vedaśabdebhya evādau devādīnāṃ cakāra saḥ ।।" iti manu "sarveṣāñ ca sa nāmāni karmāṇi ca pṛthak pṛthak । vedaśabdebhya evādau pṛthak saṃsthāś ca nirmame ।।" "kalpe kalpe kṣayotpattyā brahmaviṣṇumaheśvarāḥ ।
śrutismṛtisadācāra- nirṇetāras tu sarvadā ।। na kāścid vedakartā asti vedavaktā caturmukhaḥ । tathaiva dharmaṃ smarati manuḥ kalpāntarāntare ।।" tathā hi śrutāv eva vaikhānasānām utpattiḥ śrūyate "ye nakhāḥ te vaikhānasāḥ" iti chandogyabrāhmaṇe "vaikhānasā vā ṛṣaya indrasya priyā āsan" "pauruhan mahaṃ bhavati puruhānnādo vā etena vaikhānaso añjasā svargaṃ lokam apaśyat" iti atra indraśabdena paramātmā nārāyaṇa ucyate "sa brahmā sa śivassendrasso akṣaraḥ paramas svarāṭ" ityādi śrutibhyaḥ "āśvatthaḥ kapilā gāvas tulasī vikhanās tathā । catvāro matpriyā rājaṃs teṣāṃ vaikhānaso varaḥ ।।" ity upabrahmaṇāt brahmasūtre indraprāṇādhikaraṇe tathā nirṇayāc ca ānuśāsanike "tathāgnes tasya bhasmabhyo brahmarṣigaṇasamimtāḥ । vaikhānasās samutpannās tapaśśrutaguṇepsavaḥ।।"
"śṛṅgaṃ saumanasaṃ nāma jātarūpamayaṃ dhruvam ।। tatra pūrvaṃ padaṃ kṛtvā purā viṣṇus trivikrame । dvitīyaṃ śikhare raudraṃ cakāra puruṣottamaḥ ।। taduttare pratikramya jambūdvīpaṃ divākaraḥ ।
dṛśyo bhavati bhūyiṣṭhaṃ śikharaṃ tan mahocchrayam ।। tatra vaikhānasā nāma vālakhilyā maharṣayaḥ । prakāśamānā dṛśyante sūryavarṇās tapasvinaḥ ।।" iti mainākaś ca vicetavyas sasānuprasthakandaraḥ ।
strīṇām aśvamukhīnāñ ca niketās tatra tatra tu ।। taṃ deśaṃ samatikramya āśramaṃ siddhasevitam । siddhā vaikhānasās tatra vālakhilyāś ca tāpasāḥ ।। vandyās te tu tapassiddhās tapasā vītakalmaṣāḥ ।
praṣṭavyā cāpi sītāyāḥ pravṛttir vināyānvitaḥ ।। hemapuṣkarasañchannaṃ tatra vaikhānasaṃ saraḥ ।" iti ca vānaprasthaparatvaṃ vinā "vaikhānasā vālakhilyā" iti vālakhilyasamānatayā pṛthag vaṃśatvena kīrtanāt "tataḥ prayāti bhagavān brāhmaṇair abhirakṣitaḥ । vālakhilyādibhiś caiva prabhur vaikhānasair api ।।
mahātmābhir mahātmā vai jagatāṃ pālanodyataḥ ।।" iti tathā sabhāparvaṇi pitāmahasya bhavanaṃ jagmuś ca kṛpayānvitāḥ ।। tato dadṛśur ātmānaṃ saha devaiḥ pitāmaham । siddhair maharṣibhiś caiva samantāt parivāritam ।। tatra viṣṇur mahādevas tatrāgnir vāyunā saha ।
candrādityau ca dharmaś ca parameṣṭhī tathā budhāḥ ।। vaikhānasā vālakhilyās somapāś ca marīcipāḥ । ajāś caivājamīḍhāś ca tejogarbhās tapasvinaḥ । ṛṣayas sarva eveti pitāmaham upāsate ।।"
ānuśāsanike "śṛṇu rājan vasiṣṭhasya mukhyaṃ karma yaśasvinaḥ । vaikhānasavidhānena gaṅgātīraṃ samāśritāḥ ।। ādityās satramīhanti saro vaikhānasaṃ prati ।।" iti atra vānaprasthavidhau satrayāgakramavidhānābhāvāt vānaprasthāśramapraviṣṭhānāṃ tena śārīreṇa punar api devatvayogyatā asambhavāc ca vaikhānasavidhāneneti vaikhānasapadena vānaprasthānāṃ gṛhītum aśakyatvāt "vanyaiś carupuroḍāśair nirvapet kālacoditām । na tu śrautena vidhinā māṃ yajeta vanāśramī ।।" tathā vṛddhamanau "vedāntavedibhir viprais tadvaikhānasasūtribhiḥ ।
yājayed yajñapuruṣaṃ viṣṇuṃ rājā jagaddhitaḥ ।।" iti tathā āśvamedhike yudhiṣṭhirah "kathaṃ tvaṃ arcanīyo asi mūrtayaḥ kīdṛśāś ca te । vaikhānasāḥ kathaṃ brūyuḥ kathaṃ vā pāñcarātrikāḥ ।। śrībhagavān "śṛṇu pāṇḍava tatsarvam arcanākramam ātmanaḥ । sthaṇḍile padmakaṃ kṛtvā sāṣṭapatraṃ sakarṇikam ।। aṣṭākṣaravidhānena athavā dvādaśākṣaraiḥ । vaidikair athavā mantrair mama sūktena vā punaḥ ।। sthitaṃ māṃ mantratas tasmin arcayet susamahitaḥ । viṣṇuñ ca puruṣaṃ satyam acyutañ ca yudhiṣṭhira ।। aniruddhañ ca māṃ prāhur vaikhānasavido janāḥ । anye tv evaṃ vijānānti māṃ rājan pāñcarātrikāḥ ।। vāsudevañ ca rājendra saṅkarṣaṇam athāpi vā । pradyumnañ cāniruddhañ ca caturmūrtiṃ pracakṣate ।। etāś cānyāś ca rājendra saṃjñābhedena mūrtayaḥ । viddhy anarthāntarā eva mām evañ cārcayed budhaḥ ।।" iti tathā pāñcarātre pauṣkarasaṃhitāyām "viprā vaikhānasākhyā ye te bhaktās tattvam ucyate ।। ekantinas susattvasthā dehāntaṃ nānyayājinaḥ ।
kartavyam iti deveśaṃ saṃyajante phalaṃ vinā ।।" iti "śuddhañ ca vaidikañ ceti tāntrikañ ca tridhā bhavet । pāñcarātreṇa pūjā tu śuddhaṃ viṣṇor iti smṛtam ।। vaikhānasena sūtreṇa pūjayed viṣṇum avyayam ।
vaidikaṃ tad iti proktaṃ dvijātīnāṃ praśasyate ।।" iti "pauruṣaṃ sūktam āsthāya ye yajanti dvijottamāḥ । saṃhitājapamāsthāya te māṃ prāpsyanti vai dvijāḥ ।। alābhe vedamantrāṇāṃ pāñcarātroditena vā ।।" iti
"pūjayet pañcarātrais tu mantrair mokṣaphalapradaiḥ । vaikhānasoktair divyair vā mantrais sarvārthasiddhaye ।।" iti "sahasraviprāvāseṣu śataviprādhikeṣu ca । pañcamūrtividhānena madhye viṣṇuṃ samarcayet ।।
tadvāstvaṅgālaye viṣṇuṃ tāntrikeṇa na cārcayet । arcayed vaidikoktena vaikhānasavidhānataḥ ।।" iti "śrīśāstreṇaiva kartavyaṃ grāmamadhyālayārcanam । pāñcarātravidhānena nācared iti śāsanam ।।" iti
"sahasrabhūsurād ūrdhve grāme brahmāṅkaṇe api ca । vaikhānasena sūtreṇa niṣekādisusaṃskṛtaiḥ ।। bhārgavādimahātantramantrabhedavicakṣaṇaiḥ । anuddhṛtair mantragaṇair vedavedāntasambhavaiḥ ।।
kramādhyayanasampannais sāṅgopāṅgaiś ca saṃskṛtaiḥ । pañcamūrtiprakāreṇa pratiṣṭhāpyārcayed dharim ।। vaidikaṃ tad iti proktaṃ rājarāṣṭravivardhanam ।।" iti "brahmāṃśaṃ tu caturbhāgaṃ kṛtvā vāyavyabhāgataḥ ।
pañcamūrtikrameṇaiva viṣṇuṃ saṃsthāpya pūjayet ।।" iti "śaivam evaṃ samākhyātaṃ vaiṣṇavan tv adhunocyate । vaiṣṇavañ ca tridhā proktaṃ tathā samayabhedavat ।। pāñcarātraṃ bhāgavataṃ tathā vaikhānasaṃ matam ।
śuddhaṃ miśraṃ tathā saumyaṃ yathā saṃkhyakrameṇa tu ।। vaidikācārabāhyaṃ yat tadraudram iti kīrtitam । vaidikācārasambandhāt saumyaṃ śreṣṭham udāhṛtam ।। grāmādīnāṃ samīpe tu miśroktaṃ sthāpayed budhaḥ ।
abdhinadyāditīreṣu śuddhoktaṃ sthāpayet tathā ।। viprāvāseṣu sarveṣu saumyoktenaiva kārayet ।।" iti tathā gāruḍe "adhvaryubhir vipravarair mate vikhanasas sthitaiḥ । tatrārādhanam īhasva viṣṇor amitatejasaḥ ।।" iti
"brahmā api divyahaṃsena sitameghopamena ca । pṛṣṭhato anuyayau viṣṇuṃ vastreṇācchādya cānanam ।। tatrārcako mahābhāgo bhagavān vikhanās tathā । dadau prasādaṃ devānāṃ raṅganāthābhyanujñayā ।।" iti
"vaikhānasānāṃ vacanair japahomārcanādibhiḥ । yajed dhariṃ surapatiṃ bhūmer vivarago api san ।।" iti "antaḥpraviśya munayas saha vaikhānasair dvijair । praṇamanty anvahaṃ devaṃ nārāyaṇam anāmayam ।।" iti
"phullaśiṣyās tu yakṣās te pūjayanti yuge yuge । vaikhānasena vidhinā yathā phullamukhāc cyutam ।। mānuṣāḥ pūjayantīha vaikhānasamate sthitāḥ ।।" iti "nimnagānāṃ yathā gaṅgā devānāṃ bhagavān hariḥ ।
varṇānāṃ brāhmaṇāś śreṣṭhā āśramāṇāṃ yatir yathā ।। śrutīnām ādibhūtānām ādir ekāyanī yathā । vyūhānām ādibhūtas tu vāsudevo yathā varaḥ । trimūrtīnāṃ yathā viṣṇuś śivānān tu sadāśivaḥ ।।
dharmāṇāṃ vaiṣṇavo dharmaḥ smṛtīnāṃ mānavī smṛtiḥ । viprāṇāṃ vedaviduṣāṃ yathā vaikhānaso varaḥ ।। sūtrāṇāṃ tatpraṇītan tu yathā śreṣṭhatamaṃ smṛtam । tathaiva puṣkaro rājaṃs tīrthānām uttamottamaḥ ।।"
śrīviṣṇupurāṇe "atrāpi bhārataṃ śreṣṭhaṃ jambūdvīpe mahāmune । yato hi karmabhūr eṣā hy ato anyā bhogabhūmayaḥ ।। kṛtaṃ tretā dvāparañ ca kaliścānyatra na kvacit । tapas tapyanti yatayo juhvate cātra yajvanaḥ ।।
dānāni cātra dīyante paralokārtham ādarāt । puruṣair yajñapuruṣo jambūdvīpe sadejyate ।। yajñair yajñamayo viṣṇur anyadvīpeṣu cānyathā ।। atra janmasahasrāṇāṃ sahasrair api sattama ।
kadācillabhate jantur mānuṣyaṃ puṇyasañcayāt ।।" manuḥ "ataḥ paraṃ pravakṣyāmi dharmaṃ vaikhānasāśrayam ।।" ity ārabhya "puṣpamūlaphalair vāpi kevalair vartayet sadā । kālapakvais svayaṃ śīrṇair vaikhānasamate sthitaḥ ।।" iti
hārīta "vānaprastho grāmyā oṣadhīḥ parivarjayet tretāgnīnāṃ sthāne śrāmaṇakaṃ vāgnim ādhāya valkalaśāṇacarmakuśamuñjādivalkalaṃ vā vasāno vaikhānasaproktena vidhinā vānaprastho bhavati anujñāyiko anuprasthāyika" iti yama "śrāmaṇakena vidhānena sāyaṃ prātar upaspṛśed" iti śaṅkhalikhitau "śrāmaṇakenāgnim ādhāya kāle kuruvindaveṇuśyāmākanīvārādibhir vartayed" iti vasiṣṭho api "śrāmaṇakenāgnim ādhāyāhitāgnir vṛkṣamūlika" iti asya yajñasvāmivyākhyāne "śrāmaṇakaṃ nāma vaikhānasaśāstram taduktena vidhināgnim ādhāya" iti śukānuśāsane vyāso api "mūlair eke phalair eke puṣpair eke dṛḍhavratāḥ । vartayanti yathānyāyaṃ vaikhānasamate sthitāḥ ।।" iti smṛtyantaram api "yasminn eva tu samproktaṃ sūtre vikhanasā param । vanasthānān tu sarveṣāṃ vidhiśrāmaṇakābhidhaḥ ।। vānaprasthās tatas sarve ye dvijās tv anyasūtriṇaḥ ।
tatsūtravidhyanuṣṭhānāt smṛtā vaikhānasās tu te ।।" iti ca varṇayanti ataś ca vānaprasthā mukhyatvena vaikhānasaśabdavācyā na bhavanti ānuśāsanike ca "taṃ patantam abhiprekṣya prekṣya ca rṣigaṇānatha । āsīnāna vasubhis sārdhaṃ satreṇa jagatīpateḥ ।। vaikhānasānām eteṣāṃ vālakhilyagaṇān api । tasya bhīrāviśattatra patagendrasya bhārata ।। tuṇḍena gṛhya tāṃ śākhām utpapāta khageśvaraḥ ।।" iti tatraivomāmaheśvarasaṃvāde "vaikhānasānāṃ vai dharmaṃ śrotum icchāmi dharmataḥ ।। ity ārabhya teṣu vaikhānasā nāma vānaprasthāś śubhekṣaṇe । tīvreṇa tapasā yuktā dīptimantas sutejasaḥ ।।" iti harivaṃśe ca akrūrāgamanasamaye "śakapotrāvyayā? mode pradoṣe abhyāśatas kare । kiñcid abhyudite some śātiteṣu tamas su ca ।। vanyair vaikhānasair mantraiḥ hūyamāne hutāśane ।।" iti pādme ca "brāhmaṇaṃ vṛddhahārītaṃ vaikhānasamate sthitam ।।" iti ca varṇanāt vānaprasthasya śrautaviṣaye pṛthaktvena mantrapratipādanābhāvāc ca bodhāyanādibhir uktaprakāreṇa vānaprasthasya vaikhānasatvaṃ vaikhānasasūtroktavānaprasthāśramasvīkārād evety avagantavyam etāvatā vikhanaś śabdārtho nirṇītaḥ viṣṇudharme "kathayāmi yathāpūrvaṃ matpitrā kathitaṃ mama ।
tasyāpi kila tatpitrā tasmai cāha kilośanāḥ ।। tenāpi bhṛgum ārādhya prāptam ārādhanaṃ hareḥ । sakāśād brahmaṇaḥ prāptaṃ bhṛguṇāpi mahātmanā ।। prāptaṃ sakāśād devasya brahmaṇo avyaktajanmanaḥ ।।" iti
hārītasmṛtau "pūrvaṃ vikhanaso viṣṇuḥ proktavān svayam acyutaḥ । bhṛgoḥ proktaṃ vikhanasā bhṛguṇā ca mameritam ।।" iti gāruḍe "purā caturmukhādeśāc catvāro munayo amalāḥ । praṇīya vaiṣṇavaṃ śāstraṃ bhūmāv abhyarcayan nṛpa ।।
marīcir mandare viṣṇuṃ arcayamāsa keśavam । ādeśād brahmaṇo viṣṇuṃ śrīnivāse atrir arcayet ।। kaśyapo viṣṇvadhiṣṭhāne śubhakṣetre bhṛgur muniḥ । gaṅgāyā dakṣiṇe tīre sīmni tasyāntike api ca ।।
tatsandhau śuciṣaṇṇāmā bhṛguṇā sthāpito hariḥ ।।" iti coktam pāñcarātre "ādye kaliyuge prāpte somakena hṛtā trayī । avaidikeṣu lokeṣu daivateṣu muniṣv api ।। bhagavantaṃ samāsādya nārāyaṇam anāmayam ।
ananto garuḍaś caiva viṣvakseṇaḥ pitāmahaḥ ।। śaṅkaraś caiva pañcaite papracchuḥ śaraṇaṃ gatāḥ । kṣaṇam apy acyutasyārcāṃ tyaktum eva na śaknumaḥ ।। avaidikeṣu lokeṣu kiṃ kurmaś calamānasāḥ ।
tasmād upāyaṃ lakṣmīśa vadāsmākaṃ cirantana ।। ity uktas sa haris tebhyaḥ pañcarātravidhiṃ kramāt । ekaikarātram ekasmai tantraṃ samupadiṣṭavān ।। pañcalakṣapramāṇena pañcarātraṃ prapañcitam ।।" ity upakramya
"prathamaṃ brahmarātran tu dvitīyaṃ rudrarātrakam । tṛtīyam indrarātraṃ yac caturthaṃ graharātrakam ।। pañcamaṃ munirātran tu pañcarātraṃ vidhīyate । rātribhiḥ pañcabhiḥ proktaṃ śrutaṃ śiṣyaiś ca pañcabhiḥ ।।
tasmāt tat pañcarātrākhyāṃ labdhvā tiṣṭhati bhūtale ।।" ity antena pāñcarātrasyotpattyādikaṃ nirūpya paramavaidikasya śrīvaikhānasasyotpattyādikaṃ pratipādyate atha matsyākṛtiḥ śrīśaḥ praviśyāmbudhimadhyamam । nirmathya somakaṃ vedān adāt paṅkajayonaye ।। tādṛśaṃ puṇḍarīkākṣaṃ stotrais santoṣya padmabhūḥ ।
uvāca vacanaṃ premṇā daṇḍavat praṇipatya ca ।। tāntrikeṇa tvayā proktaṃ mārgeṇa bhavad arcanam । na prasīdati tenāsman manaḥ kamalalocana ।। vaidikena tvad arcāṃ me yathāpūrvaṃ vadācyuta ।
ity ukto bhagavān devaḥ śāstraṃ śrutipathāgatam ।। sahasrakoṭibhiḥ ślokais saṅkhyātaṃ bahuvistaram । sūtramūlam anādyantaṃ kalpe kalpe samāśritam ।। uvāca jagatāṃ prītyai yajñānāṃ pūraṇāya ca ।
mūlaṃ sarvāgamānāñ ca purāṇānāṃ tathaiva ca ।। smṛtīnāṃ sarvasūtrāṇāṃ pratyaṅgopāṅgaśobhinām । vedāś ca vikhanaśśāstraṃ pramāṇam iti cerayan ।। yathā vaikhānasaṃ pūrve ahan sāmabhavatīti ca ।
ye nakhā bhuvi sañjātās te vai vaikhānasā iti ।। śrutyuktaṃ tad idaṃ śāstraṃ vaikhānasamahārṇavam । ity uktvā bhagavān ādyas tatraivāntaradhīyata ।। tataḥ paraṃ caturvaktro jaṭākāṣāyadaṇḍabhṛt ।
naimiśāraṇyam āsādya dvijasaṅghaniṣevitam ।। tapas taptvā ciraṃ kālaṃ dhyāyaṃs tejas tu vaiṣṇavam । paścād apaśyad viṣṇūktam āgamaṃ vistarāt tadā ।। saśrautañ ca sagṛhyañ ca vedamantrair abhiṣṭutam ।
saṃkṣipya sāram ādāya śāṇollikhitaratnavat ।। dhātā vikhanaso nāma marīcyādisutān munīn । abodhayad idaṃ śāstraṃ sārdhakoṭipramāṇataḥ ।। kalpe kalpe purā viṣṇur udbhūtaḥ pūrvavat sadā ।
tasmād vaidikam ācāraṃ yaḥ kartuṃ bhuvi vāñchati ।। tasyedaṃ śāstram ity uktaṃ netareṣābhitīritam ।।" ṛṣaya ūcuḥ "vaikhānasasya sūtrasya kiṃ māhātmyaṃ mahāmune । vihāya sarvasūtrāṇi yat tvayā cānuvartitam ।।
tatsūtriṇāñ ca māhātmyaṃ śrotum icchāmahe vayam । samūrtasyāsya yajñasya ye yogyāḥ iti kīrtitāḥ ।। bhṛguḥ yuṣmābhiḥ paripṛṣṭaṃ yat samyag vakṣyāmi suvratāḥ । śruṇvantu munayas sarve sūtramāhātmyam uttamam ।।
suptotthitaś ciraṃ brahmā sraṣṭukāmaḥ purābhavat । sasmāra vedān akhilān na sṛṣṭis sampravartate ।। ciraṃ suptasya vai dhātus tamasākrāntacetasaḥ । vismṛtā nikhilā vedā hṛdaye tasya saṃsthitāḥ ।।
cintāturas tadā brahmā nālaṅkartuṃ kim apy abhūt । tataś cintān tu tāṃ tyaktvā svasthacittaḥ prajāpatiḥ ।। hṛdpadmamadhye puruṣaṃ parameṇa samādhinā । arcayāmāsa vai viṣṇum ṛgyajussāmarūpiṇam ।।
tuṣṭāva ca tadā brahmā haripravaṇamānāsaḥ । nanāma ca tadā viṣṇuṃ śaṅkhacakragadādharam ।। bruvato bhagavaddhyānāt vinaṣṭatamaso vidheḥ । sattvodriktasya tasyāśu nairmalyaṃ hṛdaye abhavat ।।
tatas tu bhagavān brahmā chandomūlam avāptavān । tasya dakṣiṇato vaktrāt tuṣṭāva jagataḥ patim ।। sasmāra vividhān vedān sāṅgān upaniṣadgaṇān । purāṇanyāyamīmāṃsā dharmaśāstrāṇi sarvaśaḥ ।।
antarhitānāṃ khananād vedānān tu viśeṣataḥ । sa vibhuḥ procyate sarvair vikhanā brahmavādibhiḥ ।। vaikhānasaś ca bhagavān procyate sa pitāmahaḥ । tatas sasarja bhagavān viśvayoniḥ pitāmahaḥ ।।
jagat sarvam aśeṣeṇa vedadṛṣṭena vartmanā । prāṇāc ca cakṣuṣas tadvad abhimānāc ca karmaṇaḥ ।। hṛdayāc chirasaś śrotrād udānād vyānatas tataḥ । samānāc ca tathāpānād ṛṣṭiśreṣṭhānimān daśa ।।
dakṣaṃ marīcinaṃ nīlalohitaṃ bhṛgum eva ca । tathāṅgirasam atriñ ca pulastyaṃ pulahaṃ tathā ।। vasiṣṭhañ ca kratuñ caiva kramād asṛjad abjabhūḥ । nava brahmāṇa evaite vinā syur nīlalohitam ।।
vedānāṃ vyasanād arvāk prāgrūpaṃ militan tu yat । tān tu vaikhānasīṃ śākhāṃ ādāvadhyāpayan munīn ।। (nāmnā vikhanasaṃ prāhur yañ ca vaikhānasaṃ tathā ।। bhṛgvaṅgiromarīcyatripulastyapulahāḥ kratuḥ । tathā vasiṣṭho dakṣaś ca nava brahmāṇa īritāḥ ।। nava brahmāṇa evaite vinā syur nīlalohitam ।।
ete vikhanasaś śiṣyāḥ śrutismṛtividhānataḥ । tacchiṣyās tu mahātmano munayas tattvadarśinaḥ ।। vedānugāni śāstrāṇi cakrur lokahitaiṣiṇaḥ । kecit sūtraṇi vai cakruḥ gṛhyaśrautātmikāni tu ।।
dharmaśāstrāṇi kecit tu purāṇāni ca kecana । itihāsāṃs tathā kalpān procuranye mahārṣayaḥ ।। tān tu vaikhānasīṃ śākhāṃ svasūtre viniyuktavān । padmabhūḥ paramo dhātā tasminn ārādhanatrayam ।।
tān tu vaikhānasīṃ śākhāṃ vyāsas tu bhagavān muniḥ । cakre ṛgādibhedais tu vyasitvā tu pṛthak pṛthak ।। audgātraṃ sāmabhir yāge brāhmam ātharvaṇena ca । hautram ṛgbhir yajur mantrair ādhvaryavam akārayat ।।
āmnāyasya vidhir brāhmaḥ pañcakāṇḍātmikā tu sā । sā ca vaikhānasī śākhā taittirīyā ca kīrtitā ।। ādikāle tu bhagavān brahmā tu vikhānā muniḥ । yajuś śākhānusāreṇa cakre sūtraṃ mahattaram ।।
varṇāśramācārayutaṃ śrautasmārtasamanvitam । yasminn eva tu samproktaṃ sūtre vikhanasā param ।। vanasthānān tu sarveṣāṃ vidhiś śrāmaṇakābhidhaḥ । vānaprasthās tatas sarve ye dvijāś cānyasūtriṇaḥ ।
tatsūtravidhyanuṣṭhānāt smṛtā vaikhānasās tu te ।। yatsūtrādyantamadhyeṣu bhagavān viṣṇur avyayaḥ । yaṣṭavyo gīyate yasmāt sarvasūtrottaman tu tat ।। vede vaikhānase sūtre yo dharmaḥ parikīrtitaḥ ।
sarvais sa dharmo anuṣṭheyo nātra kāryā vicāraṇā ।। svasūtrasya parityāgād anyasūtrasya saṃśrayāt । sadyaḥ patati vai vipro na vedasya samāśraye ।। etad vaikhānasaṃ sūtram anyaśāstrānapekṣitam ।।
etad vaikhānasaṃ sūtraṃ sarvavedārthasaṅgraham । vaiṣṇavaṃ sarvaviprāṇāṃ sāmānyam abhidhīyate ।। vaikhānasasya sūtrasya cāgneḥ śrāmaṇakasya ca । nārāyaṇasya devasya māhātmyaṃ nāvabuddhyate ।।
yathā vedeṣu sarveṣu sāmavedaḥ praśasyate । tathā sūtreṣu sarveṣu sūtram etad praśasyate ।। agnir vaikhānasaṃ śāstraṃ viṣṇur vedāś ca śāśvatāḥ । gāyatrī vaiṣṇavā viprās saptaite atipavitrakāḥ ।।
yadadhīteṣu vedeṣu sāṅgeṣu labhate phalam । tatphalaṃ labhate sadyaḥ sūtram etat paṭhan dvijaḥ ।। agnīṣomādayo devā ye yajñāṃśahavir bhujaḥ । śārīrāṇy anyasūtrāṇi tathā svargaphalāni ca ।
vaiṣṇavaṃ sūtram ettu sarvasiddhikaraṃ param ।। ādyatvāt sarvasūtrāṇāṃ vaiṣṇavatvāc ca tat tu vai । mayānuvartitaṃ tadvatkaśyapātrimarīcibhiḥ ।। gṛhe puruṣapūjāyā vidhānam ṛṣisattamāḥ ।
uktaṃ saṅkepataḥ sūtrenoktam ālayapūjanam ।। proktaṃ vikhanasā sūtre ṛṣīṇāṃ brahmavādinām । teṣān tu havir ādatte viṣṇus sākṣāt sanātanaḥ ।। śatakratūnāṃ yajato yatphalaṃ parikīrtitam ।
ālaye pañcamūrtīnām arcanan tv adhikaṃ bhavet ।। ālāyārcā gṛhārceti cobhayaṃ śruticoditam । tenādau sakalaṃ noktaṃ granthavistarabhīruṇā ।। uktaśeṣam anuktañ ca vistareṇa mayocyate ।
viṣṇuñ ca puruṣaṃ satyam acyutañ cāniruddhakam ।। "eṣa puruṣaḥ pañcadhā pañcātme" ty āha ca śrutiḥ । asmābhir api tatsūtra- matagāmibhir eva tu ।। pañcamūrtividhānena śāstram etad udāhṛtam ।
tasmād atra mayoktasya homasyāgnyālayasya ca ।। puṇyāhavāstusāmānya- homādīnāñ ca karmaṇām । ye anye ca mantrās te grāhyās sūtre vikhanasā smṛtāḥ ।। ālayārcavidhis so ayaṃ vaidikas sarvasiddhidaḥ ।
sarvalokahitārthāya prokto asmābhir viśeṣataḥ ।। ālayārcaṇakarmedaṃ vaidikaṃ bhagavatpriyaṃ । anuṣṭheyaṃ dvijaśreṣṭhaiḥ tadvaikhānasasūtribhiḥ ।। ye vaikhānasasūtreṇa saṃskṛtās tu dvijātayaḥ ।
te viṣṇusadṛśā jñeyāḥ sarveṣām uttamottamāḥ ।। vaikhānasānāṃ sarveṣāṃ garbhavaiṣṇavajanmanām । nārāyaṇaḥ svayaṃ garbhe mudrāṃ dhārayate nijām ।। viprā vaikhānasākhyā ye te smṛtā bhagavatpriyāḥ ।
ekāntinas susattvasthā dehāntaṃ nānyayājinaḥ ।। viṣṇoḥ priyatamā loke catvāraḥ parikīrtitāḥ । aśvatthaḥ kapilā gāvas tulasī vikhanās tathā ।। dvijeṣu brāhmaṇāḥ śreṣṭhāḥ brāhmaṇeṣu ca vaiṣṇavāḥ ।
vaiṣṇaveṣu dvijāḥ śreṣṭhā ye vaikhānasasūtriṇaḥ ।। vaiṣṇavīṃ pratimāṃ loke vipraṃ vaikhānasaṃ tathā । gaṅgāṃ viṣṇupadīṃ dṛṣṭvā sarvapāpaiḥ pramucyate ।। tasmād vaikhānasā viprā vaiṣṇavā munisattamāḥ ।
ālayārcanayogyāś ca yogyā nānye dvijātayaḥ । purā tu pṛṣṭavān brahmā devadevaṃ janārdanam ।। "kathaṃ kena prakāreṇa pūjanīyo asi kair api ।" ity evaṃ bhagavān pṛṣṭaḥ prāha vai caturānanam ।। "ālaye ty arcanaṃ syāt tu parivārānvitasya me ।
vaikhānasavidhānena vaidikena viśeṣataḥ ।। vaikhānasais tu viprendrair arcanaṃbis hier noch telugu vergleichen mama tuṣṭidam । amūrtañ ca samūrtañ ca dvidhā vaidikam ucyate ।। amūrtaṃ gārhapatyādyaṃ samūrtaṃ berapūjanam ।
yathā karmaṇa ekasya kalpitāḥ pañca vahnayaḥ ।। tathā caikavimānasya pañcaberāṇi kalpayet । grāmādāv ālaye tasmād devadevo janārdanaḥ ।। anena vidhinā pūjyo viprair vaikhānasais tathā ।
pūjā vaikhānasair viprair ālaye syād viśeṣataḥ ।। sarvasampatkarañ caiva sarvāśubhavināśanam । tadgrāmavāsināṃ tadvad aihikāmuṣmikapradam ।। varṣadaṃ puṣṭidaṃ śreṣṭhaṃ rājarāṣṭrābhivṛddhidam ।
karṣaṇādipratiṣṭhārcāprāyaścittāvasānakam । anuṣṭheyo vidhis so ayaṃ viprair vaikhānasais tataḥ ।। avaikhānasasūtrais tu viprair ārādhanaṃ hareḥ । vālaye sarvalokānāṃ vināśāya bhaviṣyati ।।
ajñānād arthalobhād vā bhayād vā apy ālayārcanam । yady avaikhānasair viprair kriyate sarvanāśanam ।। yady avaikhānaso vipra ālayārcanam ācaret । ṣaṇmāsāt patanaṃ yāti narakañ caiva gacchati ।।
api sāṅgacaturvedī yady avaikhānaso dvijaḥ । ālaye tv arcanaṃ kuryāt sadyaḥ patati devalaḥ ।। avaikhānasavipro yaḥ pūjayed ālaye harim । sa vai devalako nāma sarvakarmabahiṣkṛtaḥ ।।
ālāpaṃ darśanañ caiva sparśanañ ca viśeṣataḥ । śrāddhādau varaṇañ caiva tasya viprasya varjayet ।। avaikhānasasūtreṇa spṛṣṭe bimbe pramādataḥ । snāpayet kalaśair devaṃ prokṣayet pañcagavyakaiḥ ।।
evam eva tathā kuryād viprair anyaiḥ prapūjite । kalaśais snāpayitvā tu dhruvoktāṃ śuddhim ācaret ।। tryahan tu pūjite tadvad vāstuhomaṃ samāpya ca । paryagnipañcagavyābhyāṃ mahāśāntiñ ca kārayet ।। arcane tu mahāviṣṇos saptāhan tu viśeṣataḥ ।
mahāśāntiṃ yajitvā tu śuddhiṃ pūrvavad ācaret ।। dvādaśāhaṃ samārabhya māsāntan tu viśeṣataḥ । avaikhānasapūjāyāṃ tantrasaṅkara eva ca ।। māsatrayaṃ ca ṣaṇmāsam anyaviprais tu pūjane ।
na tatra bimbe sānnidhyaṃ devadevasya śārṅgiṇaḥ ।। tasmāt tad doṣaśāntyarthaṃ mahāśānter anantaram । adhivāsatrayaṃ kṛtvā pratiṣṭhāṃ punar ācaret ।। saṃvatsare tu devasya viprair vaikhānasetaraiḥ ।
pūjābhicārikī proktā tatra sarvaṃ vinaśyati ।। tasmāt tatkarṣaṇādyañ ca niṣkṛtyantālayārcanam । kārayed vidhivadvidvān tadvaikhānasasūtribhiḥ । tāntrikārcāvidhau cāpi tāntrikair eva dīkṣitaiḥ ।।
pūjanīyo hariḥ samyak vipraiḥ nānyaiḥ kadācana । anyena vidhinā mantrair anyair anyārcakena vā ।। ālaye tvarcanaṃ syāc cen mahādoṣo bhaved dhruvam । tasmāt tu vaidike tv asminn ālayārcāvidhau dvijāḥ ।।
pratiṣṭhādiṣu saṅgrāhyāḥ proktā vaikhānasā dvijāḥ । brahmāpi bhagavān devo harir nārāyaṇaḥ smṛtaḥ ।। nāviṣṇur jāyate viṣṇur nāviṣṇur viṣṇum arcayet । suprītenārcakenaiva yad uktaṃ devasannidhau ।। taddevenaiva samproktaṃ tathaiva ca bhaviṣyati ।
arcakaṃ toṣayed viṣṇuṃ yas toṣayitum icchati ।। tuṣṭe arcake jagannāthas tuṣṭha eva na saṃśayaḥ ।। svapne svarūpaṃ bhaktāya pratyakṣayati mādhavaḥ । pravakti bhagavān viṣṇuḥ sukhaduḥkhadvayaṃ nṛṇām ।।" iti skānde "vaikhānasīṃ mahāśākhāṃ svasūtre viniyuktavān । padmabhūḥ paramo dhātā tasminn ārādhanatrayam ।। uktavān nigamārthānām ācāraṃ pravibhāgaśaḥ ।।" iti
"vedadrumasya maitreya śākhābhedās sahasraśaḥ । na śakyā vistarād vaktuṃ saṅkṣepeṇa śṛṇuṣva tam ।। dvāpare dvāpare viṣṇur vyāsarūpī mahāmune ।। vedam ekaṃ subahudhā karoti jagatāṃ hitaḥ ।। vīryaṃ tejo balañ cālpaṃ manuṣyāṇām avekṣya ca ।
hitāya sarvabhūtānāṃ vedabhedaṃ karoti saḥ ।। "eka āsīd yajurvedas taṃ caturdhā hy akalpayat । cāturhotram abhūd yasmiṃs tena yajñam athākarot ।। ārdhvaryavaṃ yajurbhis tu ṛgbhir hautraṃ tathā muniḥ ।
audgātraṃ sāmabhiś cakre brahmatvañ cāpy atharvabhiḥ ।। tatas sa ṛca uddhṛtya ṛgvedaṃ kṛtavān muniḥ । yajurbhiś ca yajurvedaṃ sāmavedañ ca sāmābhiḥ ।। rājñāntvatharvavedena sarvakarmāṇi sa prabhuḥ । kārayāmāsa maitreya brahmatvañ ca yathāsthiti ।।
so ayam eko mahān vedatarus tena pṛthakkṛtaḥ । caturdhā ca tato jātaṃ vedapādapakānanam ।।" vārāhe "aśvatthaḥ kapilā gāvas tulasī vikhanās tathā । catvāro matpriyā rājaṃs teṣāṃ vaikhānaso varaḥ ।।" iti "vaikhānaso vaidikeṣu brahmanirdiṣṭam ācaret ।
taṃ brāhmaṇan tu dṛṣṭvaiva sarvaṃ pāpaṃ vyapohati ।। vaiṣṇavīṃ pratimāṃ loke vipraṃ vaikhānasaṃ tathā । gaṅgāṃ viṣṇupadīṃ dṛṣṭvā sarvapāpaiḥ pramucyate ।।" iti mantriṇāñ ca sahasrebhyo brahmacārī viśiṣyate ।
brahmacārisahasrebhyo nityayājī viśiṣyate ।। nityayājisahasrebhyas somayājī viśiṣyate । somayājisahasrebhyo vedavedāntapāragaḥ ।। vedāntagasahasrebhyo viṣṇubhakto viśiṣyate ।
viṣṇubhaktasahasrebhyo vipro vaikhānaso varaḥ ।।" iti brahmakaivarte "nimnagānāṃ yathā gaṅgā devānāṃ bhagavān hariḥ । varṇānāṃ brāhmaṇaṃ śreṣṭhaḥ āśramāṇāṃ yatir yathā ।। śrutīnām ādibhūtānāṃ śrutir ekāyanī yathā ।
tasyāṃ niṣadyātha yasyāṃ niṣaṇṇo bhagavān hariḥ ।। vyūhānām ādibhūtas tu vāsudevo yathā paraḥ । trimūrtīnāṃ yathā viṣṇuḥ śivānān tu sadāśivaḥ ।। dharmāṇāṃ vaiṣṇavo dharmaḥ smṛtīnāṃ mānavī smṛtiḥ ।
viprāṇāṃ vedaviduṣāṃ yathā vaikhānaso varaḥ ।। yathā munīnāṃ vikhanā ādibhūta udāhṛtaḥ । sūtrāṇāṃ tatpraṇītan tu yathā śreṣṭhatamaṃ smṛtam ।। tathaiva puṣkaro rājaṃs tīrthānām uttamottamaḥ ।।" "maccittā madgataprāṇā mayi saṅgatamānasāḥ । ananyaśaraṇā rājaṃs tasmād vaikhānasā varāḥ ।।"
"yatra vaikhānasā viprā yatra santi gavāṃ gaṇāḥ । yatra bilvāḥ palāśāś ca tatra sannihito hariḥ ।।" "jagatpavitrās te nityaṃ viṣṇum abhyarcayanti ye । durvṛttā vā suvṛttā vā pūjanīyā viśeṣataḥ ।।"
hārīte tasmāt te śuddhasattvasthāś śuddhā vaikhānasāḥ smṛtāḥ । yān lokān prāpnuvanty ete tān śṛṇuṣva samāhitaḥ ।।" pāñcarātre pauṣkare "viprā vaikhānasākhyā ye te bhaktās tattvam ucyate ।। ekāntinas susattvasthā dehāntaṃ nānyayājinaḥ । kartavyam iti deveśaṃ saṃyajante phalaṃ vinā ।। prāpnuvanti ca dehānte vāsudevatvam abjaja ।।" iti "vaikhānasavidhānajñas tattvātmārthavyavasthitaḥ । sūkṣmāt sūkṣmam avāpnoti paraṃ brahmāṇam avyayam ।।" iti
āraṇyaparvaṇi rameśaḥ "dhyātañ ca saindhavāraṇyaṃ munibṛndaniṣevitam । pitāmahasaraḥ puṇyaṃ puṣkaraṃ nāma bhārata ।। vaikhānasānāṃ siddhānām ṛṣīṇām āśramaṃ priyam ।।" iti "saindhavāraṇyam āsādya kulyāṃ tāṃ lokadarśanām । puṣkareṣu mahārāja sarveṣu ca jalaṃ spṛśan ।।" ity ārabhya "etac candrasaro nityam arpayanty ṛṣayas tathā । vaikhānasaprabhṛtayo vālakhilyās tathaiva ca ।।" iti
"sarvān lokān prapaśyāmi prasādāt tava suvrata । vaikhānasānāṃ japatām eṣa śabdo mahātmanām ।।" iti "kauṣītakīnāṃ hotṝṇāṃ grāmatrayam akalpayat । akalpayac ca trīn grāmān vaikhānasamahātmanām ।।" iti
parameśvare trayodaśādhyāye pavitraviniyogāvasare "pūjayed āptapūrvāṃś ca yatipūrvāṃs tapasvinaḥ ।। pañcavaikhānasāṃś caiva viprādīṃś caturas tathā । pañcayogaratādyāṃs tu tathānyān vaiṣṇavān dvijān ।। ekāyanīyaśākhoktiśrotṝṇāṃ prathamaṃ tataḥ ।।" iti
nāradīye "sāttvike tu sadādhikyaṃ pūjanaṃ mama nārada । viddhi vaikhānase dattaṃ dānaṃ brahmavidas tathā ।।" vāsiṣṭharāmāyaṇe "kṛtābhiṣekas santuṣṭas sāmātyas sasuhṛjjanaḥ । pūjayāmāsa dharmātmā rāmo vaikhānasān munīn ।।" iti
śāṇḍilyasmṛtau "ye pāvayanti dharaṇīṃ caraṇaiḥ pāñcakālikāḥ । darśanāt sparśanāt teṣāṃ kṛtārthās sarvajantavaḥ ।। ijyāmadhye tathā home yoge ca japakarmaṇi । āgataṃ pañcakālajñaṃ sampūjyair vācayet param ।।
ye toṣayanty avirataṃ pañcakālaparāyaṇān । sakāmās tatphalaṃ yānti niṣkāmāḥ paramaṃ padam ।। sadāhitāgnayo ye ca śāntāś śūdrānnavarjitaḥ । mām arcayanti madbhaktās tebhyo dattam ihākṣayam ।।
dvādaśākṣaratattvajñaś caturvyūhavibhāgavit । acchidrapañcakālajñas sa vipras tārayiṣyati ।।" "cijjīvaḥ prakṛtir buddhir manas sattvādayo guṇāḥ । vyomāgnimarutaś cāpo varṇānāṃ tattvam īritam ।।" ity uktāni
"puruṣañ ca tatas satyam acyutañ ca yudhiṣṭhira । aniruddhañ ca māṃ prāhur vaikhānasavido janāḥ ।। anye tv evaṃ vijānanti māṃ rājan pāñcarātrikāḥ । vāsudevañ ca rājendra saṅkarṣaṇam athāpi vā ।। pradyumnañ cāniruddhañ ca caturmūrtiṃ pracakṣate । etāś cānyāś ca rājendra saṃjñābhedena mūrtayaḥ ।। viddhi me arcāntarāṇy eva mām evañ cārcayed budhaḥ ।।" ityādy uktānāṃ caturṇāṃ vyūhānāṃ vibhāgāvit "daivikaṃ vāsudevaṃ taṃ pravakṣyāmy ānupūrvyaśaḥ । somacchandavimānaṃ vā bṛhadvṛttam athāpi vā ।।
caturbhujadharaṃ devaṃ śaṅkhacakradharaṃ param । abhayaṃ dakṣiṇaṃ hastaṃ vāmaṃ kaṭyavalambitam ।। kirīṭādisamastaiś ca bhūṣaṇair api bhūṣitam । raktāmbaradharaṃ devaṃ daśātālena mānataḥ ।।
ubhe devyāv ubhe pārśve pūrvavat kārayed budhaḥ । balabhadrādipūrvoktaṃ sāyudhaṃ vā nirāyudham ।। tattad devībis hier tnoch telugu vergleichensamāyuktaṃ vinā vā samyag ācaret । revatī rohiṇī caiva ramācendukarīti ca ।।
raktaṃ nīlaṃ tathā śyāmaṃ pītavarṇaṃ samācaret । kirīṭamakuṭādyuktās sarvābharaṇabhūṣitāḥ ।। evaṃ puṣpadharaṃ kuryād ekañ caiva prasāritam । devyā yuktaṃ vinā vāpi dvimārgaṃ samyag ācaret ।।"
"prātaḥkāle abhigamanam upādānaṃ tataḥ param । madhyāhna ijyāṃ kurvīta svādhyāyañ cāparāhṇake । yogaṃ sāyāhnakāle tu pañcakālā udāhṛtāḥ ।।" iti vāsādhikāre pratipāditapañcakālaparāyaṇam adhikṛtya prakṛttāni - "ye pāvayanti dharaṇīṃ" "ijyāmadhye tathāhome" "ye toṣayanty avirataṃ" iti vacanāni, sāmanyena pañcakālaparāyaṇasya darśanasparśanādibhis sarveṣāṃ pāvanatāṃ kṛtārthatāṃ, ijyāyogādisamayeṣu cāgatasya tasya pūjanāntaraṃ śeṣakarmācaraṇañ ca pratipādayanti, etādṛśaḥ pañcakālaparāyaṇaḥ kīdṛśā ity ākaṅkṣāyāṃ "dvādaśākṣaratattvajña" ityādinā "acchidrapañcakālajña" ity antena tallakṣaṇam ucyate īdṛśācchidrapañcakālaparāyaṇā vaikhānasā eva vaikhānasaśāstra eva pañcakālavibhāgasya pratipāditatvāt svasvasūtre anuktatvād āpastambīyādayas tu na pañcakālapratipādanarahitasūtrāntaraniṣṭhānāṃ "brāhme muhūrte buddhyeta dharmārthāv anucintayan ।" ity ārabhya "dvitīye ca tathā bhāge vedābhyāso vidhīyate ।।
tṛtīye ca tathā bhāge poṣyavargārthacintanam । bhāge caturthe kurvīta snānam ambhasy akṛtrime ।। pañcame tu tathā bhāge saṃvibhāgo yathārhataḥ । itihāsapurāṇābhyāṃ ṣaṣṭaṃ saptamam abhyaset ।
aṣṭame lokayātrāñ ca vicārya ca gṛhī tataḥ ।।" "vidharmaḥ paradharmaś ca ābhāsa upa vā cchalaḥ । adharmaśākhāḥ pañcemā dharmajño adharmavattyajet ।। dharmabādho vidharmas syāt paradharmo anyacoditaḥ ।
upadharmas tu pāṣaṇḍo dambhovāṃśasurbhiśchalaḥ । yas tv icchayā kṛtaṃ pumbhir ābhāso hy āśramād bahiḥ ।।" "śreyān svadharmo viguṇaḥ paradharmāt svanuṣṭhitāt । svadharme nidhanaṃ śreyaḥ paradharmo bhayāvahaḥ ।।"
"idan tu tava vakṣyāmi guhyād guhyatamaṃ mune । yo asau nārayaṇas sākṣāt sa hi vighneśa ucyate ।। yo vai vighneśa ity uktas sa vai nārāyaṇaḥ smṛtaḥ ।। naiva bhedaṃ vijānanti munayas tattvadarśinaḥ ।।" ity ārabhya "kuryāt pāśāṅkuśau vāpi śaṅkhacakrāv athāpi vā । ākhuṃ vāpi khagendraṃ vā tasya vāhanam ācaret ।। nārāyaṇāśakatvāc cāvyāvṛttatvān mahāmune । vīśas tadvāhanaṃ proktaṃ ākhuṃ vāpi samācaret ।।
tasmāc chriyañ ca durgāñ ca vāṇīṃ vighneśam eva ca । svatantreṇārcayed dhīmān sarvakāryārthasiddhaye ।।" ityādi ca dṛśyate "yair iṣṭaḥ pañcakālajñair harir ekāntibhir naraiḥ । nūnaṃ tatra mato devo yathā tair vāgudīritaḥ ।।" ity uktarītyā
"viprā vaikhānasākhyā ye te bhaktās tattvam ucyate ।। ekāntinas susattvasthā dehāntaṃ nānyayājinaḥ ।। ityādi pauṣkarasaṃhitāvacanānusāreṇa svātantryeṇa durgādidevatāntarārcanapratipādakapāñcarātraśāstraniṣṭhānāṃ vyāvṛttiḥ "nūnam atra mato deva" ity anena - "yatra vaikhānasā viprā yatra santi gavāṃ gaṇāḥ । yatra bilvāḥ palāśāś ca tatra sannihito hariḥ ।।"
nanu brahmā "pañcakālavidhijñānaprāśastyaṃ bhagavann iha । kathitaṃ pañca ke kālā vidhayaś cāpi pañca ke ।। mahyaṃ jijñāsamānāya kathayasva yathātatham । na ced rahasyam atyantaṃ yad ahaṃ pṛṣṭavān iha ।। ādyaṃ karmābhigamanam upādānaṃ tataḥ param ।
ijyā tapaś ca svādhyāyas tathā yogaḥ prakīrtitaḥ ।। pañcaite vidhayas teṣāṃ kālāḥ pañcaiva te kramāt । kalyāṇācaraṇāntaṃ yat karmajātaṃ caturmukha ।। utthānādikramād etad abhiyānam udīritam ।
brāhme muhūrte buddhyeta dhyāyan nārāyaṇaṃ param ।। utthāyāsīta śayane kīrtayan nāma vaiṣṇavam । krameṇa sṛṣṭvā tattvāni deham utpādya tattvavit ।। svasya dehe ṣaḍaṅgāni mantram uccārya mānasam ।।" ityādinā abhigamanam upakramya "añjanālepanais sragbhiḥ vāsobhir bhūṣaṇais tathā ।।
alaktakarasādyaiś ca tāmbūlair mukhaśodhanaiḥ । upeto maṅgalair anyair nayed abhigamakriyām ।।" "upādadyāt tataḥ pūjā- sādhanāni yathātatham । puṣpāṇi phalamūlāni vividhāny oṣadhīr api ।।
dadhyādi ca haviryogyaṃ taṇḍulādi guḍādi ca । snānīyāni ca vastrāṇi svādūni salilāni ca ।। darbhān parṇāni samidho yathāśakti yathāvasu । āhṛtya yājñiyān daivān pūjāsthāne niveśayet ।।
nītvopādānasamayam itthaṃ tad anupūjayet ।" ity upādānam uktam "prāpte madhyāhnasamaye snānaṃ kuryād yathāvidhi ।।" ity ārabhya "uttīrya karma nikhilaṃ madhyāhnasamayocitam । kṛtvā yajeta deveśaṃ homāntaṃ kamalāsana ।। ijyāyās samayas tasyāḥ kathitaḥ kamalāsana ।।" iti bhagavadyajanam uktvā "mandire vā harer nadyās tīre vāmarabhūmiṣu ।। vivikte vipine vāpi parvate vā gṛhe api vā ।
ṛco yajūṃṣi sāmāni vidyamānāny anekadhā ।। śākhābhedair mūlaśākhām ekāyanasamāhvayām । trayīmayīm adhīyīta sukhāsīnas samāhitaḥ ।।" "tataḥ paścimasandhyāyāṃ prāptāyāṃ tatra coditam ।।
japahomādikaṃ sarvaṃ kṛtvā paramapūruṣam । arcayitvā yathānyāyyaṃ yathāpūrvam aśeṣataḥ ।। bhuktvānnaṃ viśya śayane samutthāya mahāniśi । ācamya prayato bhūtvā dhyātvā paramapūruṣam ।।
yogāsane samāsīno yuñjītātmānam ātmanā । yathoktena prakāreṇa yathāśakti caturmukha ।। sahārakramam āśritya tattvāny ātmani saṃharet । ātmānañ cāpi hṛtpadme paramātmani niṣṭhite ।।
saṃhared itthato yogāt svāpaṃ kleśāpahaṃ vrajet । ity eṣa kathito brahman yogaḥ kālaś ca pañcamaḥ ।। pañcaite samayāḥ pañcavidhayas teṣu darśitāḥ । ittham eteṣu kāleṣu darśitaiḥ karmabhir naraḥ ।।
ārādhanaṃ bhagavataḥ kurvan naivāvasīdati । varṣeṣu dvādaśasu evam anutiṣṭhan samāhitaḥ ।। kriyākalāpam akhilaṃ yāti sāyujyasampadam । ṣaṭsu varṣeṣu sārūpyaṃ sāmīpyaṃ triṣu niścitam ।।
sālokyaṃ phalam ekasmin vatsare nātra saṃśayaḥ ।।" iti pādme caryāpāde trayodaśe adhyāye avicchinnatayā pañcakālānāṃ pratipāditatvāt teṣām apy acchidrapañcakālaparāyaṇatvaṃ sambhavatīti cet - tad asat "pūtyūṣam ardharātrañ ca prātar madhyaṃdināni ca । pañcakālā ime proktās tataḥ kālacatuṣṭaye ।। eteṣu hīnāḥ pratyūṣaṃ vijñeyāś caturānana ।।" ity abhigamanādīnām ekarūpeṇa vinā nyūnātiriktakālatvenoktatvāt "kālaṃ madhyandinacchidrapañcakālaparāyaṇair" ity āgamasiddhānte "sāntarālam anuṣṭhānaṃ pañcakāloditaṃ tathā" iti tantrasiddhānte ca chidrapañcakālaparatvasyoktatvāt, kālacatuṣṭayapratipādanena niyatapañcakālaparāyaṇatvābhāvāt, dvādaśavarṣam ārabhya ekavarṣaparyantaṃ parimitapañcakālaparatvasyoktatvāt dvādaśavarṣād ūrdhvaṃ pañcakālaparatvābhāvāc ca
"mahāniśā tu vijñeyā rātrer madhyaṃ dvitīyayoḥ । tasyāṃ snānaṃ na kurvīta samyag ācamanaṃ tathā ।।" ity ācamanasya mahāniśāyāṃ niṣedhāt "yāmadvayaṃ śayānas tu brahmabhūyāya kalpate ।।" iti dharmaśāstroktanidrākāle yogasyāyuktatvāc ca yogakālasyārdharātrikatve svādhyāyakālād vyavahitatvena chidrapāñcakālikatvāpātāc ca kālacatuṣtvāsyaivoktatvena abhigamanādiṣv ekasya lopasambhavena aniyatapañcakālaparasya pañcakālaparāyaṇaśabdābhilāpāsambhavāc ca "kliśyantīha suṣuptānām indriyāṇi dravanti ca ।
aṅgāni samatāṃ yānti uttamāny adhamais saha ।।" "atyantamalinaḥ kāyo navacchidrasamanvitaḥ । sravaty eva divārātraṃ prātas snānaṃ viśodhanam ।। asnātvā nācaret karma japahomādi kiñcana ।
snātvādhikārī bhavati daive pitrye ca karmaṇi ।।" "yo devaṃ pūjayed vipro vittārthī vatsaratrayam । sa vai devalako nāma havyakavyabahiṣkṛtaḥ ।।" "brahmacārī gṛhasthaś ca vipro vaikhānasas tathā । kurvanti nijakarmāṇi viṣṇum eva yajanti te ।।" iti sandhyopāsanādīnāṃ bhagavadārādhanarūpatvoktyā teṣāñ ca tyāgas sambhavati atas sāmānyataḥ iti vaktum ayuktam śrutismṛtipurāṇādiṣu mukhyādhikāritvena pratipāditā devalakāḥ iti cet - tad asat "'agnir vai devānām avamo viṣṇuḥ paramas tadantareṇa sarvā anyā devatā'; iti brāhmaṇam tasmād gṛhe paramaṃ viṣṇuṃ pratiṣṭhāpya sāyaṃ prātar homānte arcayati" iti vaikhānasasūtre, "pravaḥ pāntam andhaso dhiyāyate maheśūrāya viṣṇave cārcata" iti ṛgbrāhmaṇam anusṛtya viṣṇupradhānatayā "sa vā eṣa puruṣaḥ pañcadhā pañcātmā" ityādiśrutyuktaviṣṇvādipañcamūrtīnām ārādhanasya pratipāditatvāt āśvamedhike "kathaṃ tvam arcanīyo asī"tyādeḥ, vṛddhamanau "vedāntavedibhir" ityādeś coktatvāt evam eva pāñcarātraśaivaśilpajyautiṣādiṣu utkṛṣṭamukhyādhikāripratipādakānāṃ vacanānāṃ vaiyarthyaprasaṅgāt tanmūlabhūtaśrutismṛtipurāṇādīnām aprāmāṇyaprasaṅgo duṣpariharaḥ
"tathā tvadanujīvitve tvaddravyānubhave sati । yad bhaved doṣa utpanna iti cintākulo asmy aham ।।" iti bhagavaddravyopajīvanadoṣabhīroḥ vikhanasaḥ bhagavantaṃ prati praśne - "athovāca hṛṣīkeśo bhīruṃ taṃ munisattamaṃ । vaikhānasānāṃ tad doṣo nāsti matkṛtakarmaṇām ।। maddravyaṃ havyakavyārthe dānābhyāgatapūjane । mukhyam evāstu bhavatāṃ sadā matkarma kurvatām ।।
kim ebhir bahubhir vākyair anyat te kathayāmy aham ।। maddravyakṣetrabimbānām ālayānāṃ tathāpadi । vikrīṇanādikāryeṣu nāsti doṣo madājñayā ।। tasmād bhavān abhimatas sarvaṃ karma sadā kuru ।। madīyadhanabhogena matkriyālopatas tava । maccharīratayā satyam apacāro na vidyate ।।" "ye bhakṣayanti māṃsāni sattvānāṃ jīvitaiṣiṇām ।
bhakṣyante te api tais sarvair iti brahmābravīt svayam ।। māṃ sa bhakṣayitām utra yasya māṃsam ihādmy aham । etan māṃsasya māṃsatvaṃ pravadanti manīṣiṇaḥ ।। na hi māṃsaṃ tṛṇāt kaṣṭhād upalād vāpi jayate ।
hatvā jantuṃ bhaven māṃsaṃ tasmāt tat parivarjayet ।। hantā caivānumantā ca viśas tā krayavikrayī । saṃskartā copakartā ca khādakaś cāṣṭa ghātukāḥ ।। dhanena krāyako hanti khādakaś copabhogataḥ ।
ghātuko vadhabandhābhyām ity eṣa trividho vadhaḥ ।। svamāṃsaṃ paramāṃsena yo vardhayitum icchati । nāradaḥ prāha dharmātmā narake sa vipacyate ।।" "tasmāc chāstraṃ pramāṇaṃ te kāryākāryavyavasthitau ।
jñātvā śāstravidhānoktaṃ karma kartum ihārhasi ।।" "ukte anṛte bhavet kiñcit prāṇināṃ prāṇarakṣaṇam । anṛtaṃ tatra satyaṃ syāt satyam atrānṛtaṃ bhavet ।। kāminīṣu vivāheṣu gavāṃ pīḍāsu bādhane ।
brāhmaṇābhyavapattau ca śapathe nāsti pātakam ।।" "sarvasvaharaṇe bhāryāveśyayoḥ prāṇasaṃśaye । godvijārthe vivāde ca śapathe nāsti pātakam ।।" "śrutismṛtī mamaivājñā yas tām ullaṅghya vartate ।
ājñāc chedī mama drohī madbhakto api na vaiṣṇavaḥ ।।" "anyadharmaparo vipro bhraṣṭo gacchaty adhogatim । matkarmanirato vipro nādhaḥ patati kutracit ।।" purāṇāntare "svasminn arpitamātreṇa yena kenāpi karmaṇā ।
tuṣṭo dadāti svapadam aho vatsalatā hareḥ ।।" iti "ekaviṃśatiniṣkantu dadyād ācāryadakṣiṇām । ṛtvijān tu tadardhaṃ syāt tadardham itarasya ca ।।" iti dakṣiṇādānaṃ pratipādyate nanu - "pratigraheṇa viprasya brāhmaṃ tejo vinaśyati ।।" iti manuvacanāt "pratigraheṇa tejo hi viprāṇāṃ śāmyate" ity ānuśāsanikavacanāc ca pratigraheṇa brahmatejonāśanaṃ smaryate śrūyate pratigrahe prāyaścittam api "yo yājayati prati vā gṛhṇāti yājayitvā pratigṛhya vānaśnaṃs tris svādhyāyam adhīyīta trirātraṃ sāvitrīṃ gāyatrīm anvatirecayati varo dakṣiṇā vareṇaiva varaṃ spṛṇoty ātmā hi varaḥ" iti ataḥ pratigrahe doṣo astīti cet - na
"trāyante khalu nātyantam anyadharmās svanuṣṭitāḥ । api matkarma viguṇaṃ trāyate mahato bhayāt ।। merumandaramātro api rāśiḥ pāpasya karmaṇaḥ । keśavaṃ vaidyam āsādya ab hier noch telugu vergleichendurvyādhir iva naśyati ।।
nidhisthānaṃ khanan dveṣāt mṛdarthaṃ vāpnuyān nidhim । ajñaḥ kāmāc ca doṣāc ca smṛtvaivaṃ mokṣabhāktathā ।। dveṣiṇā vāprayatnena kṣipto agniḥ kakṣamādahet । katham abhyarcito viṣṇuḥ na dahet sarvakilbiṣam ।।
yathājño vajrakāyas syāt spardhann api sudhāṃ piban । evaṃ viruddhabhāvo api mucyaty eva hariṃ smaran ।।" iti nāradīye "kṛtāpi dambhahāsyādyair yat sevā tārayej janān । viphalā nānyakarmeva kṛpāluḥ ko anvataḥ param ।।
hāsyānādaramāyābhir api bhaktiḥ kṛtā tvayi । nṛṇāṃ dadātīndrapadaṃ sāttvikānāṃ kim ucyate ।। vastusvabhāva evaiṣa yanmokṣāya harismṛtiḥ । pūṣeva dhyāntanāśāya śśītaśāntyai yathānalaḥ ।।
saiṣā harismṛtiṛ daityaṃ krodhād api kṛtā satī । ānayet sadgatiṃ vipraṃ sānugaṃ kimu varṇyate ।। yathāmṛtārthaṃ yatatāṃ surāṇām abdhimanthane । pārijātādikāny āsan phalāny aprārthitāny api ।।
evaṃ mokṣaikacittānāṃ yatatām īśasaṃsmṛtau । bhavanti siddhayo divyāḥ puṇya puṇyānubandhi yat ।।" ityādi tatraiva "surātithyarcanakṛte gurubhṛtyartham eva ca । sarvataḥ pratigṛhṇīyāt na tu duṣyet svayaṃ tataḥ ।।"
"yas tu devagṛhasyārthaṃ prākāraṃ parikalpayet । sa tu svargaṃ samāsadya vimānādhipatir bhavet ।। yas tu devālayasyāgre śilādārubhir eva vā । karoti toraṇaṃ ramyaṃ sa tu svargādhipo bhavet ।।
yas tu devālayaṃ viṣṇor dāruśailamṛdā tathā । iṣṭakākalpitaṃ vāpi kuryāt tasya phalaṃ bahu ।। ahanyahany aśvamedha- sahasrāṇi karoti yaḥ । prāpnoti maṇḍapaṃ viṣṇoḥ yaḥ kārayati mānavaḥ ।।
keśavasya sa tallokam akṣayyaṃ pratipadyate । pratimārthaṃ mahāviṣṇos sādhayed uttamāṃ śilām ।। ṣaṣṭirvarṣasahasrāṇi svargaloke mahīyate ।।" iti eteṣāṃ ca prākāratoraṇamaṇḍapavigrahaśilādīṇāṃ gṛhadevatāsvasaṃbhavaḥ śrīvaikhānasasaṃhitāsu pratipāditaḥ prasaṅgād arcakamahimādīha kathyate bṛhannāradīye "sa kadācin mahāpāpo jantūnāmantakopamaḥ ।।"
"tasyopavanamadhyasthaṃ ramyaṃ keśavamandiram । chāditaṃ hemakavacaiḥ dṛṣṭvā vyādho mudā yayau ।। harāmy atra suvarṇāni bahūnīti sa niścitaḥ । jagāma viṣṇubhavanaṃ kīnāśaś cauryalolupaḥ ।।
tatrāpaśyad dvijavaraṃ śāntaṃ tattvārthakovidam । paricaryāparaṃ viṣṇor udaṅkaṃ tapasāṃ nidhim ।। ekāntinaṃ dayāluñ ca nisspṛhaṃ dhyānalolupam । dṛṣṭvā taṃ lubdhako mene svakāryasyāntarāyinam ।।
devasya dravyajātan tu samādātumanā niśi ।।" ityādināpṛthagālayārcakasadbhāvādikaṃ uktvā svakāryāntarāya bhūtārcakahiṃsāyāṃ pravṛttasya tasya maraṇam api pratipādya "udaṅkaḥ patitaṃ prekṣya lubdhakantu dayāparaḥ । viṣṇupādodakenainam abhyaṣiñ canmahāmuniḥ ।। haripādodakas parśāl lubdhako vītakalmaṣaḥ ।
divyaṃ vimānamāruhya munim enam athābravīt ।।" "sa kadācit tu kāmāndho rantukāmaḥ parastriyam । śūnyaṃ pūjādibhir viṣṇor mandiraṃ prāptavān niśi ।। tatra kāmopabhogārthaṃ śayituṃ tena kāminā ।
svavastraprāntato brahman kṛtaṃ taddeśamārjanam ।। yāvantaḥ pāṃsukaṇikāḥ tena sammārjitās tadā । tāvaj janmakṛtaṃ pāpaṃ tadaiva kṣayam āgatam ।। pradīpaḥ sthāpitas tatra suratārthaṃ dvijottama ।
tenāpi tasya duṣkarma niśśeṣaṃ kṣayam āgatam ।। avaśenāpi yatkarma kṛtvemāṃ siddhim āgataḥ । bhaktimadbhiḥ praśāntaiś ca kiṃ punas samyagarcanāt ।। tasmāc chruṇuta viprendrāḥ devo nārāyaṇo avyayaḥ ।
jñānato ajñānato vāpi pūjakānāṃ vimuktidaḥ ।।" "ahamāsaṃ purā śakra gṛdhraḥ pāpāvaśeṣataḥ । sthitaś ca bhūmibhāge vai amedhyāmiṣabhojanaḥ ।। ekadāhaṃ viṣṇugṛhe prākāre saṃsthitaḥ prabhoḥ ।
patito vyādhaśastreṇa sāyaṃ viṣṇugṛhaṃ gate ।। mayi kaṇṭhagataprāṇe kaścit śvā māṃsalolupaḥ । jagraha māṃ svavaktreṇa śvabhir anyair abhidrutaḥ ।। gataḥ pradakṣiṇākāraṃ viṣṇos tanmandiraṃ prabhoḥ ।
tenaiva tuṣṭim āpannaḥ antarātmā jaganmayaḥ ।। mama cāpi śunaś cāpi dattavān paramaṃ padam । pradakṣiṇākāratabis hier noch telugu vergleichenyā gatasya sadṛśaṃ phalam ।। samprāptaṃ tu mayā śakra kiṃ punas samyag arcanāt ।
ye arcayanti sadā bhaktyā nārāyaṇam anāmayam । tān arcayanti vibudhā brahmādyā devatāgaṇāḥ ।।" iti evam āśvamedhike "loke trīṇy apavitrāṇi pañcāmedhyāni bhārata । śvā ca śūdraś śvapākaś ca tryapavitrāṇi pāṇḍava । devalaḥ kukkuṭo yūpaḥ udakyā vṛṣalīpatiḥ ।।" pañcamedhyāni iti śrīvaikhānase "sūtādipratilomāś ca pāṣaṇḍāḥ patitās tathā ।
nāstikā bhinnamaryādās tathā vedavidūṣakāḥ ।। pāparogayutāś caiva tathaiva gurunindakā । arcanaṃ devadevasya havirdānañ ca vīkṣitum । nārhanti tasmāt kurvīta dvāraṃ yavanikāvṛtam ।।" iti pratipādanāt bhagavadarcanadarśanādiṣu yogyatārahitānāṃ nikṛṣṭānāṃ autkṛṣṭyaṃ na sambhavati smṛtiś ca "vedoktenaiva bhārgeṇa sarvabhūtahṛdi sthitam ।
mām arcayanti ye bhaktās sāyujyaṃ yānti te mama ।। tasmād yāvaj jano jīvet tāvat sampūjayed dharim । pāpair na lipyate martyo harimandiram āpnuyāt ।। jagat pavitrās te nityaṃ viṣṇum abhyarcayanti ye ।
durvṛttā vā suvṛttā vā pūjanīyā viśeṣataḥ ।।" vyāsenapi ānuśāsanike pātrakathanāvasare devalakānām apātratāṃ satkarmaniṣṭhānāṃ pātratāñ ca pratipādya svavacanadṛḍhīkaraṇārthaṃ "vaikhānasā vā ṛṣaya indrasya priyā āsan" iti bhagavatprītiviṣayāṇāṃ vaikhānasānāṃ vacanam api śrūyate iti pratipāditam yathā "ṛṣīṇāṃ samayaṃ nityaṃ ye rakṣanti yudhiṣṭhira । niścitāḥ sarvadharmajñās tān devā brāhmaṇān viduḥ ।। svādhyāyaniṣṭhā ṛṣayo jñānaniṣṭhās tathaiva ca । taponiṣṭhāś ca boddhavyāḥ karmaniṣṭhāś ca bhārata ।।
kavyāni jñānaniṣṭhebhyaḥ pratiṣṭhāpyāni bhārata । tatra ye brāhmaṇān ke cin na ca nindanti te varāḥ ।। ye tu nindanti jalpeṣu na tāñ śrāddheṣu bhojayet । brāhmaṇā ninditā rājan hanyus tripuruṣaṃ kulam ।।
vaikhānasānāṃ vacanam ṛṣīṇāṃ śrūyate nṛpa । dūrād eva parīkṣeta brāhmaṇān vedapāragān । priyo vā yadi vā dveṣyaḥ teṣu tac chrāddham āvapet ।। yaḥ sahasraṃ sahasrāṇāṃ bhojayed anṛcāṃ naraḥ ।
ekas tān mantravit pūtaḥ sarvān arhati bhārata ।।" padmapurāṇe "sāṅgaṃ samantraṃ sanyāsaṃ sarṣicchandodhidaivatam । sadīkṣāvidhi sadhyānaṃ sayantraṃ dvādaśākṣaram ।। sāṣṭākṣarañ ca mantreśaṃ ye japanti narottamāḥ ।
tān dṛṣṭvā brahmahā śuddhyet kiṃ punar vaiṣṇavas svayam ।।" iti "yājanādhyāpanayutaḥ śiṣyānugrahakārakaḥ । ācārya iti vijñeyo mantratantraparāyaṇaḥ ।। āśrame vā vane vā api sa vaikhānasa ucyate । grāmyadharmāṇi sarvāṇi varjayed vanavāsakaḥ ।।" iti
yamasmṛtau "yo anucānaṃ dvijaṃ martyo hatavān arthalobhataḥ । sa vadet pauruṣaṃ sūktaṃ jalasthaś cintayed dharim ।।" vaikhānase "avaikhānasavipro yaḥ pūjayed ālaye harim । sa vai devalako nāma havyakavyabahiṣkṛtaḥ ।।
vaikhānasakule jātaḥ pāñcarātreṇa dīkṣitaḥ । na dīkṣito na sañjāto lobhān mohān madarcanam । kuryāc cet tu viśeṣeṇa bhaved devalakas to saḥ ।।" pāñcarātre saṃkarṣaṇasaṃhitāyām "karmadevalakāḥ kecit kalpadevalakāḥ pare । śuddhadevalakāś cānye tridhā devalakāḥ smṛtāḥ ।। arthārthī kālanirdeśī yo devaṃ pūjayet sa hi ।
karmadevalako nāma sarvakarmabahiṣkṛtaḥ ।। pāñcarātravidhānajño dīkṣāvirahito arcakaḥ । caturvedādhikāro api kalpadevalakaḥ smṛtaḥ ।। āgamoktavidhānajño bhadrakālyupajīvakaḥ ।
śuddhadevalakaḥ proktaḥ sarvakarmabahiṣkṛtaḥ ।। ārṣoktena vidhānena devalatvaṃ na vidyate । tasmāt sarvaprayatnena vaidikenaiva pūjayet ।।" iti "atha devalakān vakṣye śṛṇu devi samāhitā ।
karmadevalakāḥ kecit kalpadevalakāḥ pare ।। śuddhadevalakās tv anye tridhā devalakāsmṛtāḥ । anyasūtroktamārgeṇa yas saṃvatsarapūjakaḥ ।। adīkṣitaḥ svayaṃ tantre karmadevalakas tu saḥ ।
anenaiva prakāreṇa vatsaratryapūjakaḥ । kalpadevalakaḥ proktaḥ sa vai śailasute dhruvam ।। ananujñātam ācāryāt āgamaṃ śuśruve ca yaḥ । śīlataḥ tasya śiṣyaś ca śuddhadevalakāv ubhau ।।
tridhā devalakatvaṃ tu na viṣṇuviṣaye kvacit । rudrakālyādiviṣayam etad āgamasaṃmatam ।।" iti smṛtyantare "śarvaṃ sūryaṃ tathā candraṃ durgādī rudradevatāḥ । yo arcayet paṇapūrvaṃ saḥ sadyaḥ patati mānavaḥ ।।
durgā ca bhadrakālī ca buddhaś ca kṣetrapālakaḥ । pañcapūjā ca ity ete pañcadevalakāḥ smṛtāḥ ।। ādityam ambikāṃ viṣṇuṃ gaṇanāthaṃ maheśvaram । gṛhe pūjā ca ity ete pañcadevalakāḥ smṛtāḥ ।।" iti
viṣṇudharmottare "caṇḍikāyāś ca durgāyā jyeṣṭāyā bhairavasya ca । rudrasya pūjakā ye vai te vai devalakāḥ smṛtāḥ ।।" iti viṣṇu "devārcanaparo yo api parārthaṃ vittakāṅkṣayā । caturvedadharo vipraḥ sa caṇḍālasamo bhaved ।।" iti
kiñca "vṛṣo dharmas samākhyataḥ tasya yaḥ kurute layam । vṛṣalaṃ taṃ vidur devā nikṛṣṭaṃ śvapacād api ।।" hārītaḥ "vaikhānasās tu ye viprā haripūjanatatparāḥ । na te devalakāḥ proktā viṣṇupādābjasaṃśrayāt ।।" iti
smṛtyarthasāre atri "vaidikenaiva vidhinā dambhalobhavivarjitaḥ । pūjayed bhaktito viṣṇuṃ sa hi devalako na vai ।।" iti yathoktaṃ bhagavatā "yaś śāstravidhim utsṛjya vartate kāmakārataḥ । na sa siddhim avāpnoti na sukhaṃ na parāṃ gatim ।।" iti
"śrutismṛtī mamaivājñā yas tām ullaṅghya vartate । ājñācchedī mama drohī madbhakto api na vaiṣṇavaḥ ।।" iti "mama cāpi priyaṃ viṣṇor devadevasya śārṅgiṇaḥ । mānuṣo vaidikācāraṃ manasā api na laṅghayet ।।" iti
nanu "brāhmaṇaiḥ kṣatriyaiḥ vaiśyaiḥ śūdraiś ca kṛtalakṣaṇaiḥ । arcanīyaś ca sevyaś ca pūjanīyaś ca mādhavaḥ । sāttvataṃ vidhim āsthāya gītaḥ saṅgarṣaṇena yaḥ ।।" "prathamaṃ mantrasiddhāntaṃ dvitīyañ cāgamāhvayam । tṛtīyaṃ tantrasiddhāntaṃ tantrāntaramataḥ param ।।" iti caturvidheṣu siddhānteṣu "ekatra dīkṣitas tantre siddhānte vā dvijottama । kriyāṃ na kuryād anyatra karṣaṇādi caturmukha ।।
ācāryakam athārtvijyaṃ pūjāñ ca madhuvidviṣaḥ । mantre deve ca siddhānte tad evāsya hi yujyate ।।" iti caturvidhatantreṣu ekatra dīkṣitasya tantrāntare praveśayogyatābhāvasya pratipādanāt "ekagotrasamutpannaṃ pañcagotraṃ pṛthak pṛthak । ity ārabhya sūtraṃ kātyāyanaṃ śākhāṃ yājuṣaṃ śuklam eva ca ।। aupagāyanaśāṇḍilyau bhāradvājo atha gautamaḥ ।
mauñjāyanis tu pañcaite pāñcarātrādhikāriṇaḥ ।।" "caturṇām api varṇānām itareṣāñ ca tadbhuvām । dīkṣā samaiva sarveṣām ācāras tantravartmanā ।।" "svasūtre vartamāne tu parasūtreṇa vartate ।
apramāṇam ṛṣiṃ kṛtvā so andhe tamasi majjati ।।" "svakīyadharmam utsṛjya paradharmaṃ ya āśrayet । patitas sa bhaved āśu sadya eva na saṃśayaḥ ।।" "svasūtrasya parityāgāt parasūtrasamāśrayāt । sadyaḥ patati vai vipro na vedasya samāśraye ।।"
"śākhāṃ śikhāṃ tathā puṇḍraṃ samayācāram eva ca । pūrvair ācaritaṃ kuryād anyathā patito bhavet ।।" "yas svaśākhāṃ parityajya paraśākhāsu vartate । śākhāraṇḍas sa vijñeyas sarvakarmabahiṣkṛtaḥ ।।"
"yas svadharmaṃ parityajya paradharmaṃ niṣevate । pāṣaṇḍinaṃ tam āhur vai nikṛṣṭaṃ śvapacād api ।।" iti bhagavān "śreyān svadharmo viguṇaḥ paradharmāt svanuṣṭhitāt । svadharme nidhanaṃ śreyaḥ paradharmo bhayāvahaḥ ।।" iti
vyāsa "svadharmaṃ yas samutsṛjya paradharmaṃ samāśrayet । anāpadi sa vidvadbhiḥ patitaḥ parikīrtitaḥ ।।" " śūdraiḥ strībhis tathetaraiḥ । yathārham ijyas sevyaś ca nityaṃ sarveśvaro hariḥ ।।"
iti bhāradvājavacanāt "arghyāntam arcanaṃ proktaṃ havirantañ ca pūjanam ।।" ity arcanapūjanayoḥ bhinnārthakatvapratipādanāt, sarvair ekarītyā pūjane abhimate ekapadasyaiva paryāptatvāt itarayoḥ padayor vaiyarthyāpātāc ca anyathā śūdrasyāpi pūjārcanādiṣv adhikārāṅgīkāre śrutismṛtisūtrapurāṇādivirodho bhavet śūdrasyānadhikārapratipādakāni vacanāni caitāni śruti "tasmāc chūdro yajñe anavakḷptaḥ sa hi devatā anvasṛjata tasmāc chūdro bahupaśur ayajñīyo daiva" iti smṛti "japas tapas tīrthasevā pravrajyā mantrasādhanam । devatārādhanañ caiva strīśūdrapatitāni ṣaṭ ।।" iti śrībhāgavate "śuśrūṣaṇaṃ dvijagavāṃ devānāñ cāpy amāyayā ।
tatra labdhena santoṣaḥ śūdraprakṛtayas tv imāḥ ।।" iti manau "brāhmaṇasya tapo jñānaṃ tapaḥ kṣatrasya rakṣaṇam । vaiśyasya tu tapo vārtā tapaś śūdrasya sevanam ।।" iti anyatra "yadi śūdras tapaḥ kuryād vedadṛṣṭena vartmanā ।
iha cāsya parikleśaḥ pretya cāsyāśubhā gatiḥ ।।" iti kimarthaṃ śūdrasya dvijaśuśrūṣā sarvadā abhihiteti cet - ucyate janmāntarīyakarmavaśāt jananakāle api tamoguṇair abhibhūtasya tasya śūdrasya tamonirasanārthaṃ dvijaśuśrūṣaṇaṃ brahmaṇā prayuktam āśvamedhike "udite savitar yasya kriyāyuktasya dhīmataḥ । caturvedadharasyāpi dehe ṣaḍvṛṣalāḥ sthitāḥ ।। kṣatriye sapta vijñeyā vaiśye tv aṣṭau prakīrtitāḥ । niyatāḥ pāṇḍavaśreṣṭha śūdre aṣṭāviṃśatiḥ khalu ।।" ity ārabhya "rāgadveṣau ca mohaś ca pāruṣyañ ca nṛśaṃsatā । śāṭhyañ ca dīrghavairañ ca atimānamanārjavam ।। anṛtañ cāpavādaś ca paiśunyam atilobhatā । hiṃsā steyaṃ mṛṣāvādo vañcanā roṣalobhate ।। abuddhatā ca nāstikyaṃ bhayam ālasyam eva ca । aśaucañ cākṛtajñatvaṃ dambhatā stambha eva ca ।। niṣkṛteś cāpy avijñānaṃ janane śūdram āviśan । dṛṣṭvā pitāmahaḥ śūdram abhibhūtan tu tāmasaiḥ ।। dvijaśuśrūṣaṇaṃ dharmaṃ śūdrāṇān tu prayuktavān । naśyanti tāmasā bhāvāḥ śūdrasya dvijabhaktitaḥ ।।" iti smṛtiṣu "bahvalpaṃ vā svagṛhyoktaṃ yasya karma pracoditam । tasya tāvati śāstrārthe kṛte sarvaṃ kṛtaṃ bhavet ।।" iti
śrīviṣṇupurāṇe "varṇāśramācāravatā puruṣeṇa paraḥ pumān । viṣṇur ārādhyate panthā nānyas tattoṣakārakaḥ ।।" tathānyatra "varṇāśrameṣu ye dharmāḥ śāstroktā munisattama । teṣu tiṣṭhan naro viṣṇum ārādhayati nānyathā ।।
ye yajanti pitṝn devān brāhmaṇāṃś ca hutāśanam । sarvabhūtāntarātmānaṃ viṣṇum eva yajanti te ।।" iti purāṇāntare "agnikāryaṃ japaṃ snānaṃ tapas svādhyāyam eva ca । tam evoddiśya deveśaṃ kuru nityam atandritaḥ ।।
prātar utthāya vidhivat snātvā nityaṃ samāhitaḥ । yajet karmabhis tais taiḥ viṣṇuṃ devādisaṃjñitam ।।" śāṇḍilya"prakṛttaiś ca nivṛttaiś ca svargadair mokṣadair api । ārādhyo bhagavān eva vedadharmais sanātanaiḥ ।।
sa eva sarvathopāsyo nānyas saṃsāratārakaḥ । ubhābhyāṃ jñānakarmabhyām ārādhyo bhagavān hariḥ ।।" iti śāntiparvaṇi "svayambhūvihito dharmo yo yasya hi nareśvara । sa tena kṣapayet pāpaṃ samyag ācaritena hi ।।" iti pādme "dharmān nijāṃś ca śāstroktān varṇadharmān aśeṣataḥ ।
pālayantīha ye vaiśyā na te yānti yamālayam ।।" iti smṛtyantare "śrutismṛtisadācāravihitaṃ karma yas sadā । svasvadharmaṃ prayatnena śreyo arthīha samāśrayet ।।" brahmakaivarte " yathā munīnāṃ vikhanā ādibhūta udāhṛtaḥ ।
sūtrāṇāṃ tatpraṇītan tu tathā śreṣṭatamaṃ smṛtam ।।" iti purātantre bhṛgu "vedānāṃ vyāsanād arvāk prāgrūpaṃ militan tu yat । tān tu vaikhānasīṃ śākhām iti vedavido viduḥ ।।" ity ārabhya "vaiṣṇavaṃ sūtram etad dhi sarvasiddhikaraṃ param ।
ādyatvāt sarvasūtrāṇāṃ vaiṣṇavatvāc ca tat tu vai ।। mayānuvartitaṃ tadvat kāśyapātrimarīcibhiḥ ।।" iti skānde ca "vaikhānasīṃ mahāśākhāṃ svasūtre viniyuktavān । padmabhūḥ paramo dhātā tasminn ārādhanatrayam ।।
uktavān nigamārthānām ācāraṃ pravibhāgaśaḥ ।।" iti sūtrārthaparyālocanayāpi sarvasūtrāditvam asyāvagamyate yathā -"mukhyād indraś cāgniś ce" ti bhagavanmukhād agnisṛṣṭiḥ śrūyate tathā āśvamedhike - bhagavadvacanam "prathamaṃ manmukhāt sṛṣṭo lokārthe pacanaḥ prabhuḥ । sṛṣṭamātro jagatsarvam attum aicchat purā khalu ।। tataḥ praśamitas so ayam upāsīno mayā purā । satatopāsanāt so ayam aupāsana iti smṛtaḥ ।।" iti evaṃ paramapuruṣamukhāj jātasyaupāsanāgneḥ kuṇḍavidhānādikam atraiva sūtre pratipāditam kiñ ca navagrahamakhe savitṛmaṇḍalasya caturaśratvam ucyate "caturaśraṃ vṛttam ityādinā ādau caturaśrasya sato ravimaṇḍalasya kālāntare vṛttatvakalpanaṃ pramāṇair avagamyate yathā viṣṇupurāṇe "tejasaś śamanañ cāsya viśvakarmā cakāra ha । bhramimāropya sūryan tu tasya tejo avaśātanam ।।
kṛtavān aṣṭamaṃ bhāgaṃ sa vyaśātayad avyayam । yatsūryād vaiṣṇavaṃ tejaś śātitaṃ viśvakarmaṇā ।। jājjvalyamānam apatat tadbhūmau munisattama ।।"iti evaṃ ca sūryasāvarṇikamanvantaramārabhya ravimaṇḍalasya vṛttākārapratītiḥ tad anusāreṇa bodhāyanādibhiḥ vṛttākāratvaṃ ravimamaṇḍalasyoktam tataḥ pūrvaṃ caturaśratvam va tad evāsmin sūtre pratipāditam evaṃ "vānaprastho vaikhānaśāstrasamudācāro vaikhānasa" iti vaikhānasasūtram anusmṛtya tṛtīyāśramadharmān bodhāyanaḥ pratipādayati tathā āgnivaiśyasūtre "athātas sūtragaṇanāṃ vyākhyāsyāmaḥ bodhāyanam āpastambaṃ satyāṣāṭhaṃ drāhyāyaṇam āgastyaṃ śākalyam āśvalāyanaṃ śāmbhavīyaṃ kātyāyanam iti navāni pūrvasūtrāṇi vaikhānasaṃ śaunakīyaṃ bhāradvājam āgnivaiśyaṃ jaiminīyaṃ vādhūlaṃ mādhyandinaṃ hiraṇyakeśīyaṃ kauṣītakam iti navāny aparasūtrāṇi evam aṣṭādaśasūtrāṇy aṣṭādaśasūtrakārāś ca etāni caturvedamūlāni pūrvasūtrāṇi śārīrāṇi sāmānyāni bhavanti uttarasūtrāṇi vaikhānasādīni viṣṇusaṃbandhīni daivikānī" ti vaikhānasasūtrasyāditvaṃ vaiṣṇavatvañ cocyate asya sūtrasyādhikyaṃ ca "ye vaikhānasasūtreṇa saṃskṛtās dvijātaya" ityādinā pūrvam eva pratipāditam ataḥ sarvasūtrāṇām ādir idaṃ sūtram iti siddham tataḥ sarvasūtrottamatvañ cāsyopapadyate iti nirūpito dvitīyo hetuḥ iti dvitīyahetunitūpaṇam "āpo avagāhanaṃ snānaṃ vihitaṃ sārvavarṇikam ।
mantravatprokṣaṇañ caiva dvijānām avaśiṣyate ।।" iti aśraddhadhānam aśucim ajapaṃ tyaktamaṅgalam । grahā nayanti suvyaktaṃ puruṣaṃ yamasādanam ।। grahāṇām ugraceṣṭānāṃ nakṣatrapathacāriṇām ।
upahārān pravakṣyāmi śāntyarthan tu yathāvidhi ।।" "grahā gāvo narendrāś ca brāhmaṇāś ca viśeṣataḥ । pūjitāḥ pūjayanty enaṃ nirdahanty avamānitāḥ ।।" manu "vedaḥ smṛtiḥ sadācāraḥ svasya ca priyam ātmanaḥ ।
etac catuṣṭayaṃ prāhuḥ sākṣād dharmasya lakṣaṇam ।। sarvaṃ tu samavekṣyaitad akhilaṃ jñānacakṣuṣā । śrutiprāmāṇyato vidvān svadharme niviśeta vai ।।" śrībhārate "vedapraṇihito dharmo hy adharmas tadviparyayaḥ ।
vedo nārāyaṇas sākṣāt svayambhūr iti śuśrumaḥ ।।" pracetā "amīṃāṃsyā bahiśśāstrā ye cānye vedabarjitaḥ । yattadbrūyur na tatkuryād vedād dharmo vidhīyate ।।" smṛtyantare "dharmaṃ jijñāsamānānāṃ pramāṇaṃ prathamaṃ śrutiḥ । dvitīyaṃ dharmaśāstrān tu tṛtīyaṃ lokasaṅgrahaḥ ।।" iti etāvatā sarvakarmasu śrutimārgānusāritva rūpaḥ tṛtīyo hetur nirūpito bhavati tathā ca śrutimārgānusāritvād asya sūtrasya sarvasūtrottamatvaṃ siddhyati iti nirūpitas tṛtīyo hetuḥ iti tṛtīyahetunirūpaṇam
āraṇyaparvaṇi "vratopanayanābhyāṃ vā upavāsena vā dvijaḥ । kriyāmantraiś ca saṃyukto brāhmaṇas syān na saṃśayaḥ ।।" tatraiva "guṇābhāve phalaṃ nyūnaṃ bhavaty aphalam eva vā । anārambhe tu na phalaṃ na guṇo dṛśyate hy utaḥ ।।" iti
bṛhannāradīye "amantrato havir yat tu hūyate jātavedase । apātre dīyate yac ca tad ghoraṃ bhogasādhanam ।। hutaṃ haviś cāśucinā dattaṃ yatkarma yatkṛtam । tatsarvaṃ tava bhāgārham adhaḥpātaphalaprada ।।"
bodhāyana "gobhir aśvaiś ca yānaiś ca kṛṣyā rājopasevayā । kulāny akulatāṃ yānti yāni hīnāni mantrataḥ ।। mantratas susamṛddhāni kulāny alpadhanāny api । kulasaṃkhyāṃ ca gacchanti karṣanti ca mahad yaśaḥ ।।"
manur api "kuvivāhaiḥ kriyālopair vedānadhyayanena ca । kulāny akulatāṃ yānti brāhmaṇātikrameṇa ca ।। śilpena vyavahāreṇa śuddhāpatyaiś ca kevalaiḥ । gobhir aśvaiś ca yānaiś ca kṛṣyā rājopasevayā ।।
ayājyayājanāc caiva nāstikyena ca karmaṇā । kulāny akulatāṃ yānti yāni hīnāni mantrataḥ ।। mantratas tu samṛddhāni kulāny alpadhanāni ca । kulasaṃkhyāṃ ca gacchanti karṣanti ca mahad yaśaḥ ।।" śrīgītāyāñ ca "vidhihīnam asṛṣṭānnaṃ mantrahīnam adakṣiṇam ।
śraddhāvirahitaṃ yajñaṃ tāmasaṃ paricakṣate ।।" ity uktam "jātakarmādibhir yais tu saṃskāraiḥ saṃskṛtaś śuciḥ । vedādhyayanasampannaṣ ṣaṭsu karmasv avasthitaḥ ।। śaucācāraratas samyak bhikṣārthī ca gurupriyaḥ ।
nityavratas satyaparaḥ sa vai brāhmaṇa ucyate ।।" iti evaṃ harivaṃśe "kva dārāḥ kva ca saṃsargaḥ kva ca bhāvaviparyayaḥ । yadiyaṃ brahmaṇā sṛṣṭā manasā mānasī prajā ।। yady asti tapaso vīryaṃ yuṣmākaṃ viditātmanāṃ ।
sṛjadhvaṃ mānasān putrān prājāpatyena karmaṇā ।।" śrīviṣṇupurāṇe "saṅkalpād darśanāt sparśāt pūrveṣām abhavan prajāḥ" tapoviṣeśair iddhānāṃ tadātyantatapasvinām ।।" "yuge yuge bhavanty ete dakṣādyā munisattamāḥ । punaś caiva niruddhyante vidvāṃs tatra na muhyati ।।
kāniṣṭhyaṃ śryaiṣṭhyam apy eṣāṃ pūrvaṃ nāsti dvijottama ।। tapa eva garīyo abhūt prabhāvaś caiva kāraṇam ।।" iti śrīviṣṇupurāṇe "prajās sṛjeti vyādiṣṭaḥ pūrvaṃ dakṣas svayambhuvā । yathā sasarja bhūtāni tathā śruṇu mahāmate ।। manasā tv eva bhūtāni pūrvaṃ dakṣo asṛjat tadā ।
devān ṛṣīṃs tu gandharvān asurān pannagāṃs tathā ।। yadā asya sṛjamānasya na vyavardhanta tāḥ prajāḥ । tatas sañcintya bahuśaḥ sṛṣṭihetoḥ prajāpatiḥ ।। maithunenaiva dharmeṇa sisṛkṣur vividhāḥ prajāḥ ।
tataḥ prabhṛti maitreya prajā maithunasambhavāḥ ।।" bhārate "na caiṣāṃ maithuno dharmo babhūva bharatarṣabha । saṅkalpād eva caiteṣāṃ garbhas samupapadyate ।। tatra tretāyuge kāle saṃsparśāj jāyate prajā । na hy abhūn maithuno dharmas teṣām api narādhipa ।।
dvāpare maithuno dharmaḥ prajānām abhavan nṛpa । tathā kaliyuge kāle dvandvam āpedire janāḥ ।।" iti tathā ca "niṣekādyāḥ śmaśānāntās teṣāṃ vai mantrataḥ kriyāḥ । garbhādhānam ṛtau puṃsasavanaṃ spandānāt purā ।।" iti yājñavalkyoktau teṣām iti śabdena "mukhye sambhavaty amukhyakalpanāyogād" iti nyāyena mukhyatvena śrīvaikhānasasūtre eva niṣekāditvasya vidyamānatvāt vaikhānasā eva parāmṛśyante iti - teṣām eva niṣekāditvam, itareṣāṃ niṣekāditvaṃ na sambhavati api tu garbhādhānāditvam eva ayam eva yājñavalkyābhiprāyaḥ "vede vaikhānase sūtre yo dharmaḥ parikīrtitaḥ ।
sarvaiḥ sa dharmo anuṣṭheyo nātra kāryā vicāraṇā ।।" "niṣeke garbhasaṃskāre jātakarmakriyāsu ca । vidhivat saṃskṛtā mantraiḥ cīrṇā vratasamāpanāt ।। śrotriyā iti vijñeyāḥ śākhāpārāś ca ye dvijāḥ ।
vidhivat gṛhyate pāṇim ṛtau cīrṇavratās tu te ।। mantravatsamprayogena brāhmaṇyāṃ garbham ādadhuḥ । niṣekādyāḥ śmaśānāntāḥ satkriyā brāhmaṇāśritāḥ ।।" iti yājñavalkya "niṣekādyāḥ śmaśānāntāḥ teṣāṃ vai mantrataḥ kriyāḥ । garbhādhānam ṛtau puṃsassavanaṃ spandanāt purā ।।" iti
manu "niṣekādiśmaśānāntāḥ mantrair yasyoditāḥ kriyāḥ । tasya śāstre adhikāro asmin jñeyo nānyasya kasyacit ।।" iti atra manuvākye "yasya - tasya - kasyacit" ityādi śabdānāṃ vaiyarthyaprasaṅgāt "sarveṣāṃ niṣekāditvaṃ samānam" iti vaktum ayuktam āśvamedhike bhagavān "vaidikaiḥ karmabhiḥ puṇyaiḥ niṣekādir dvijanmanām । kāryaḥ śarīrasaṃskāraḥ pāvanaḥ pretya ceha ca ।। gārbhair homair jātakarmanāmacaulopanāyanaiḥ । svādhyāyaiś ca tapobhiś ca vivāhasnātakavrataiḥ ।। mahāyajñaiś ca yajñaiś ca brāhmīyaṃ kriyate tanuḥ ।" iti evam anyatrāpi draṣṭavyam bodhāyanena "yato etad dhutam" ityādinā sūtrādau vivāhapūrvakatvenoktam āpastambena "atha karmāṇy ācārādyāni gṛhyante" ity ārabhya "upanayanaṃ vyākhyāsyāma" iti bhāradvājasatyāṣāḍhābhyām āśvalāyanena ca "uktāni vaitānikānī"ty ārabhya vaiśvadevapūrvakatvena drāhyāyaṇena "athāto gṛhyakarmāṇi, udagayanapūrvapakṣa" ity ārabhya ācārāditvena kātyāyanaś ca "athāto gṛhyasthālīpākānāṃ karme"ty ārabhya pratipāditavān "atha niṣekādisaṃskārān vyākhyāsyāma" ity ārabhya niṣekapūrvakatvena bhagavatā vikhanasaiva pratipāditam evaṃ ca niṣekapūrvakatvenoktatvād asya sarvasūtrottamatvaṃ etatsūtroktadharmānuṣṭhānenaiva tatsūtriṇāṃ sarvotkṛṣṭatvañ copapadyate iti śrutismṛtipurāṇādimukhena pratipāditam iti nirūpitaḥ pañcamo hetuḥ iti pañcamahetunirūpaṇam "abandhau bandhuvarge vā mitre dveṣṭari vā tathā ।
āpanne rakṣaṇaṃ yat tu dayaiṣā parikīrtitā ।। bāhye vā abhyantare vāpi duḥkha utpādite paraiḥ । na prakupyati no hanti sā kṣamā parikīrtitā ।। saguṇān guṇi no hanti stauti mandaguṇān api ।
nānyadoṣeṣu ramate sā anasūyā prakīrtitā ।। abhakṣyaparihāraś ca saṃsargaś cāpy aninditaiḥ । svadharme ca vyavasthānaṃ śaucam etad udāhṛtam ।। śarīraṃ pīḍyate yena suśubhenāpi karmaṇā ।
atyantaṃ tannakartavyam anāyāsas sa ucyate ।। praśastācaraṇaṃ nityam apraśastavisarjanam । etad dhi maṅgalaṃ proktam ṛṣibhis tattvadarśibhiḥ ।। stokād api pradātavyam adīnenāntarātmanā ।
ahanyahani yatkiñcid akārpaṇyaṃ tad ucyate ।। yathotpanneṣu santoṣaḥ kartavyas svāgatair dhanaiḥ । parārthān nābhibhāṣeta sā aspṛhā parikīrtitā ।।" iti pādmapurāṇe "vaiṣṇavaḥ nāradīyañ ca tathā bhāgavataṃ śubhaṃ ।
gāruḍañ ca tathā pādmaṃ vārāhaṃ śubhadarśane ।। sāttvikāni purāṇāni vijñeyāni ca ṣaṭ pṛthak । brahmāṇḍaṃ brahmakaivartaṃ mārkaṇḍeyaṃ tathaiva ca ।। bhaviṣyad vāmanaṃ brāhmaṃ rājasāni ca ṣaḍvidhāḥ । mātsyaṃ kaurmaṃ tathā laiṅgaṃ śaivaṃ skāndaṃ tathaiva ca । āgneyañ ca ṣaḍ etāni tāmasāni nibodha me ।।" iti
mātsye "saṅkīrṇās tāmasāś caiva rājasās sāttvikās tathā । kalpāś caturvidhāḥ proktāḥ brahmaṇo divasāś ca te । yasmin kalpe tu yatproktaṃ purāṇaṃ brahmaṇā purā ।। tasya tasya tu māhātmyaṃ tena rūpeṇa vartate ।
saṅkīrṇeṣu sarasvatyāḥ pitṝṇāñ ca nigadyate ।। agneś śivasya māhātmyaṃ tāmaseṣu prakīrtyate । rājaseṣu tu māhātmyam adhikaṃ brahmaṇo viduḥ ।। sāttvikeṣv atha kalpeṣu māhātmyam adhikaṃ hareḥ ।
teṣv eva yogasaṃsiddhā gamiṣyanti parāṃ gatiṃ ।।" iti pādme "vāsiṣṭhañ caiva hārītaṃ vyāsaṃ pārāśaraṃ tathā ।। bhāradvājaṃ kāśyapīyaṃ smṛtiṣaṭkantu sāttvikam । mānavaṃ yajñavalkyañ ca ātreyaṃ dākṣyam eva ca ।।
kātyāyanaṃ vaiṣṇavañ ca smṛtiṣaṭkantu rājasam । gautamaṃ bārhaspatyañ ca sāṃvartañ ca yamasmṛtiḥ ।। śāmbham auśanasañ caiva smṛtiṣaṭkantu tāmasam ।।" iti tathā "sāttvikā mokṣadā jñeyā rājasāḥ svargadāḥ smṛtāḥ । tathaiva tāmasā devi nirayaprāptihetavaḥ ।।" ityādi vacanasiddhasātvikapurāṇeṣu pratipāditānāṃ bhagavadārādhanādīnāṃ mokṣahetutvasmaraṇāt, sāmanyena aṣṭādaśapurāṇoktakarmaṇāṃ jīrṇaplavasādṛśyaṃ vaktuṃ na śakyam "śatābhiṣekaṃ pūrvāhṇe puṇyāhaṃ dvijabhojanam ।।" ity ārabhya
"sāyaṃ gomayasaṃlipte sthaṇḍile prāg anunnate । prācīrekhā dvipañcāśat saṃkhyayā tatra saṃlikhet ।। udīcīś ca tathā rekhā dvatriṃśatsaṃkhyayā likhet ।।" ityādinā śatābhiṣekaprayogaś ca uktaḥ "dīpādyalaṅkṛte gehe vrīhīn āstīrya tatra vai ।
carmābhāve kaṭaṃ vāpi tad ūrdhve vastram āstared ।।" iti "śeṣahome antahomānte āsīnau tatra carmaṇi । visṛjāmi vratañ ceti tadvrataṃ carma santyajet ।।" putraparigrahaprakāraś ca "tyāgavikrayadāneṣu prokteṣv api tatas smṛtau । ekaṃ na dadyān no gṛhyāt na strī bhartrananujñayā ।।" ityādinā
"saṃskāro brahmaniṣṭhānāṃ sadācāravatām api । brahmamedho atiphalado na sarveṣāṃ dvijanmanām ।।" ityādinā "vṛṣotsargavidhiṃ vakṣye yena pretatvamocanam । snātvātha vāstuhomānte pretatvasya vimuktaye ।।" ityādibhiḥ
manu "yad yat paravaśaṃ karma tat tad yatnena varjayet ।। sarvaṃ paravaśaṃ duḥkhaṃ sarvam ātmavaśaṃ sukham । etad vidyāt samāsena lakṣaṇaṃ sukhaduḥkhayoḥ ।।" idānīṃ tāvat śrutismṛtipurāṇādibhiḥ sarvottaratvenāvagatasya śrīvaikhānasasūtrasya akhilaśiṣṭaparigṛhītatvam astīti darśayituṃ manvādyaiḥ svīkṛtatvād iti aṣṭamo hetuḥ nirūpyate tathā hi manu "ataḥ paraṃ pravakṣyāmi dharmaṃ vaikhānasāśramam ।।" ity ārabhya
"puṣpamūlaphalair vāpi kevalair vartayet sadā । kālapakvaiḥ svayaṃ śīrṇair vaikhānasamate sthitaḥ ।।" iti vyāsa "mūlair eke phalair eke puṣpair eke dṛḍhavratāḥ । vartayanti yathānyāyaṃ vaikhānasamate sthitāḥ ।।" iti gautama śrāmaṇakenāgnim ādhāyāgrāmyabhojī" iti yama śrāmaṇakena vidhānena sāyaṃ prātar upaspṛśet iti śaṅkhalikhitau śrāmaṇakenāgnim ādhāya kāle kuruvinda - veṇu - śyāmākanīvārādibhir vartayet iti hārīta vānaprastho grāmyā oṣadhī parivarjayet tretāgnīnāṃ sthāne śrāmaṇakaṃ vāgnim ādhāya valkalaśāṇacarmakuśamuñjavidalakaṃ vā vasāno vaikhānasaproktena vidhinā vānaprastho vikhanā bhavati anujñāyiko anuprasthāyikaś" ceti vasiṣṭha śrāmaṇakenāgnim ādhāyāhitāgnir vṛkṣamūlikaḥ iti bodhāyana "vānaprastho vaikhānasaśāstrasamudācāraḥ" āpastamba "ekāgnir aniketaḥ syād" iti asya dharmakarpardī "gārhapatyādīnāṃ tretāgnīnāṃ sthāne yasyaiko agniḥ aupāsana eva - vaikhānasasūtre dṛṣṭatvāt, pāṇigrahaṇanimitvadvādaupāsanasya jaiminīyasūtre saumikacāturmāsyaprakāraṇe "bhāradvājapūrvaṃ yathā vaikhānasapūrvaṃ pañcaḥ" meti "yājanādhyāpanayutaḥ śiṣyānugrahakārakaḥ ।
ācārya iti vijñeyo mantratantraparāyaṇaḥ ।। āśrame vā vane vā api putradārasamāhitaḥ । aṣṭākṣaraparo nityaṃ sa vaikhānasa ucyate ।। grāmyadharmāṇi sarvāṇi varjayed vanavāsakaḥ ।
valkalājinasaṃvītaḥ sa maunīty abhidhīyate ।।" iti " putradārasamanvitaḥ । vane vā pattane vāpi japed vaikhānasaḥ śuciḥ ।। viyuktaḥ putradārādyaiḥ svayam eva vane sthitaḥ ।।" anyair api evam evoktam akhilaśiṣṭaparigrahe ko viśeṣa iti cet - akhilaśiṣṭaparigrahāt prāmāṇyātiśayo astīty avagamyate āśvamedhike "dharmaṃ jijñāsamānānāṃ pramāṇaṃ prathamaṃ śrutiḥ । dvitīyaṃ dharmaśāstraṃ hi tṛtīyaṃ lokasaṅgrahaḥ ।।" iti
manu "vidvadbhis sevitaṃ samyak nityam adveṣarāgibhiḥ । hṛdayenābhyanujñāto yo dharmas taṃ nibodhata ।।" iti yājñavalkya "catvāro vedadharmajñāḥ parṣat traividyam eva vā । sā brūte ayaṃ sa dharmaḥ syād eko vādhyātmavittamaḥ ।।
vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇaṃ । yasya pramāṇaṃ na bhavet pramāṇaṃ kas tasya kuryād vacanaṃ pramāṇaṃ ।। na vṛddhavākyaṃ ca bhavet pramāṇam । svātmāpi tasyaiva bhavet pramāṇam ।।"
"durbodhā vaidikāś śabdāḥ prakīrṇatvāc ca ye khilāḥ । tadjñais ta eva sṣaṣṭārthāḥ smṛtitantre pratiṣṭhitāḥ ।।" iti "pratyakṣaṃ anumānañ ca śāstrañ ca vividhāgamam । trayaṃ suviditaṃ jñeyaṃ dharmasiddhim abhīpsatā ।।"
"upakramopasaṃhārāv abhyāso apūrvatā phalam । arthavādopapattī ca liṅgaṃ tātparyanirṇaye ।।" "tatas te surās sarve brahmā te ca maharṣayaḥ ।। vedadṛṣṭena vidhinā vaiṣṇavaṃ kratum ārabhan ।
tasmin satre tathā brahmā svayaṃ bhāgam akalpayat । devā mahārṣayaś caiva sarve bhāgān akalpayan ।। te kārtayugadharmāṇo bhāgāḥ paramasaṃskṛtāḥ । prāpur ādityavarṇaṃ taṃ puruṣaṃ tamasaḥ param ।।
śrībhagavān yena yaḥ kalpito bhāgaḥ sa tathā samupāgataḥ । prīto ahaṃ pradiśāmy adya phalam āvṛttilakṣaṇam ।। yajñīye cāpi yakṣyanti sarvalokeṣu vai surāḥ । kalpayiṣyanti vo bhāgāṃs te narā vedakalpitān ।। yo me yathā kalpitavān bhāgam asmin mahākratau ।
sa mahāyajñabhāgārho vedasūtre mayā kṛtaḥ ।।" iti śrībhāgavate "ahaṃ bhavo dakṣabhṛgupradhānāḥ prajeśabhūteśasureśamukhyāḥ । sarve vayaṃ yanniyamaṃ prapannā mūrdhnārpitaṃ lokadhuraṃ vahāmaḥ ।।" "aṅgabhāvena devānām arcanaṃ na niṣiddhyate ।
svatantrabuddhyā kurvan hi brāhmaṇo narakaṃ vrajet ।। brahmāṇam indram agniṃ vā harer āvaraṇaṃ vinā । yas tu sampūjayed vipraḥ sa pāṣaṇḍī bhaved dhruvam ।।" tathā "anyatra tvāṃ samāropya yady upāsā vidhīṃyate ।
sā vṛttiḥ pracyutā proktā tava tattvaṃ tathaiva ca ।। tvayi sarvaṃ samāropya yady upāsā vidhīyate । sā vṛttiḥ sakalā jñeyā tava tattvaṃ tavaiva hi ।।" nārāyaṇaṃ viśvasṛjaṃ yajāmahe ।
tvam ātmanātman pratigṛhṇīṣva havyam ।।" rudraṃ śivaṃ viśvasṛjaṃ yajāmahe । tvam ātmanātman pratigṛhṇīṣva havyaṃ ।।" "śvaśrūrasya digambaravratavatī sambandhinas saugatāḥ ।
mātā cāsya pitā ca pāśupatinau vaiśeṣiko deśikaḥ । mithyācārasamāhvayas svayam asau viplāviko vaidikaḥ ।।" "janmāntarasahasreṣu tapojñānasamādhibhiḥ । narāṇāṃ kṣīṇapāpānāṃ kṛṣṇe bhaktiḥ prajāyate ।।"
"nānākāmahatajñānā nānādaivatayājinaḥ । narā bhagavat aikantye na sthāsyanti kalau yuge ।। āgamād anumānāc ca pratyakṣād upapattitaḥ । parīkṣya nipuṇaṃ buddhyā śraddhātavyaṃ vipaścitā ।।"
"sṛṣṭisthityantakaraṇīṃ brahmaviṣṇuśivātmikām । sa saṃjñāṃ yāti bhagavān eka eva janārdanaḥ ।।" "ārogya bhāskarād icchet śriyam icched dhūtāśanāt । śaṅkarāt jñānam anvicchet mokṣam icchej janārdanāt ।।"
bhārate "ye tu sāmānyabhāvena manyante puruṣottamam । te vai pāṣaṇḍano jñeyās sarvakarmabahiṣkṛtāḥ ।। yas tu nārāyaṇaṃ devaṃ sāmānyenābhimanyate । sa yāti narakaṃ ghoraṃ yāvac candrādivākaram ।।
yo mahādviṣṇum anyena hīnadevena durmati । sādhāraṇaṃ sakṛd brūte so antyajo nāntyajoṃ atyajaḥ ।।" vārāhe "anyadevasamaṃ ye tu manyante māṃ narādhamāḥ । caṇḍālatāṃ vrajanty āśu janmani nava pañca ca ।।" iti
śrībhāgavate "yas tu nārāyaṇaṃ devaṃ samatvenāvamanyate । sakṛttenāvamānena narakānnātivartate ।। asmād anyaṃ paratvena cintayāno hy acetanaḥ । sa pāṣaṇḍīti vijñeyas sarvakarmabahiṣkṛtaḥ ।।" iti
kaurme "ye anyaṃ devaṃ paratvena vadanty ajñānamohitāḥ । nārāyaṇāj jagannāthāt te vai pāṣaṇḍinaḥ smṛtāḥ ।। yas tu nārāyaṇaṃ devaṃ brahmarudrādidaivataiḥ । samatvenaiva vīkṣeta sa pāṣaṇḍī bhaved dvijaḥ ।।" iti
bhāradvāja "aśuddhā brahmarudrādyā jīvā viṣṇor vibhūtayaḥ । tān vai kudṛṣṭayas samyak paratvenāpy upāsate ।।" iti "yo yajñair ijyate devo yasmāt sarvam idaṃ jagat । utpannaṃ sarvadā yasmin līyate sacarācaram ।।
nārāyaṇaḥ paro devaḥ sattvarūpī janārdanaḥ । tridhātmānaṃ sa bhagavān sasarja parameśvaraḥ ।। śuddhasattvas svayaṃ jajñe rajassattvādikaṃ vibhuḥ । sasarja nābhikamale brahmāṇaṃ kamalāsanam ।।
rajasā tamasā yuktaṃ so api māṃ sasṛje prabhur ।।" iti nanu "sarvapāpaharañ ceha paścāt saṃsāranāśanam । suvarṇaraupyatāmrādyaiḥ lohenāpi tathaiva ca ।। tathā rayāṅgam aṣṭāṅgaṃ sunābhañ ca suvṛttakam ।
jvālācatuṣkasaṃyuktaṃ kṛtvā caiva vidhānataḥ ।। agnau pratāpya vidhivat dhārayed bhaktisaṃyutaḥ ।।" iti "yajño dānaṃ tapo homo bhojanaṃ pitṛtarpaṇam । cakralāñchanahīnasya viprasya viphalaṃ bhavet ।।
śrāddhe dāne vrate yajñe vivāhe copanāyane । cakrāṅkitaṃ vipram eva pūjayed aparaṃ na tu ।।" "vaikhānasānāṃ sarveṣāṃ garbhavaiṣṇavajanmanām । nārāyaṇaḥ svayaṃ garbhe mudrāṃ dhārayate nijām ।।" iti
"sudarśanam abhīty uktvā dakṣiṇe tu sudarśanam । ravipām iti vāme tu śaṅkhañ ca bibhṛyāt kare ।।" tathā "indriyebhyaḥ parā hy arthā hy arthebhyaś ca paraṃ manaḥ । manasas tu parā buddhir buddher ātmā mahān paraḥ ।।
mahataḥ param avyaktam avyaktāt puruṣaḥ paraḥ । puruṣān na paraṃ kiñcit sā kāṣṭhā sā parā gatiḥ ।।" "nānāyonisahasrāṇi dṛṣṭā caiva tato mayā । āhārā vividhā bhuktāḥ pītāś ca vividhāḥ stanāḥ ।।
jātasyaiva mṛtasyaiva janma caiva punaḥ punaḥ । aho duḥkho dadhau magno na paśyāmi pratikriyām ।।" ityuktvā "yadi yonyāḥ pramucye ahaṃ taṃ prapadye nārāyaṇām । aśubhakṣayakartāraṃ phalamuktipradāyakam ।।" iti
śrutyantare "akāreṇocyate viṣṇus sarvalokeśvaro hariḥ । uddhṛtā viṣṇunā lakṣmīr ukāreṇa tathocyate । makāras tu tayor dāsa iti praṇavalakṣaṇam ।।" iti "svojjīvanecchā yadi te svasattāyāṃ spṛhā yadi ।
ātmadāsyaṃ hareḥ svāmyaṃ svabhāvañ ca sadā smara ।।" "tyaktvā trayīṃ tantram eva prapadya śaraṇaṃ sthitāḥ ।।" iti "ananyasādhye svābhīṣṭhe mahāviśvāsapūrvakam । tadekopāyatā yācñā prapattiḥ śaraṇāgatiḥ ।।"
skānde "viṣṇvāgamāditantreṣu dīkṣitānāṃ vidhīyate । śaṅkhacakragadāpūrvair aṅkanaṃ nānyadehinām ।। śivāgamādidīkṣāṇāṃ dhāryaṃ tiryak tripuṇḍrakam ।।" iti viṣṇu "śaṅkhacakrādyaṅkanañ ca gītanṛttādikaṃ tathā ।
ekajāter ayaṃ dharmaḥ na jātu syād dvijanmanām ।।" iti "trivakrāyām upaślokaḥ putraḥ kṛṣṇam anuvrataḥ । śiṣyas sākṣān nāradasya dadau cittam akhaṇḍitam ।। tenoktaṃ sāttvataṃ tantraṃ yat jñātvā mokṣabhāg bhavet ।
yatra strīśūdradāsānāṃ saṃskāro vaiṣṇavaḥ smṛtaḥ ।।" iti padmapurāṇe "vedajñe brāhmaṇe nityaṃ sarvās tiṣṭhanti devatāḥ । iti tittiriśākhāyāṃ śrūyate nṛpasattama ।। dakṣiṇe aṃse brāhmaṇasya śaṅkhacakragadādharaḥ ।
haris tiṣṭhati vāme tu devakīsūnur ādarāt ।। tato brāhmaṇadeho ayaṃ devatāgāra ucyate । taddāhe devatās sarve palāyante diśo daśa ।। agāradāhī sa bhavet taddāhī brāhmaṇādhamaḥ ।
śaṅkhaṃ cakraṃ mṛdā yas tu kuryāt taptāyasena vā ।। sa śūdravatbahiṣkāryaḥ sarvasmād dvijakarmaṇaḥ । yathā śmaśānajaṃ kāṣṭham anarhaṃ sarvakarmasu ।। tathā cakrāṅkito vipras sarvakarmasu garhitaḥ ।।" iti
tatraiva "mohād vā lobhato vāpi vipraś cakrāṅkito yadi । anarhas sa hi vijñeyaḥ śrautasmārteṣu karmasu ।। kriyāsv anarhatām eti yathā kāṣṭhaṃ śmaśānagam । tathā cakrādinā dagdhāḥ sarvakarmasv anarhatām ।।
dagdhārdhakāyo yatrāsti grāme janapade api vā । śmaśānaṃ tad dhi vijñeyaṃ vāsānarhaṃ dvijanmanām ।।" "sudarśanam abhīty uktvā dakṣiṇe tu sudarśanam । ravipām iti vāme ca śaṅkhañ ca bibhṛyāt kare ।।" iti
"dakṣiṇe tu bhuje vipro bibhṛyād vai sudarśanam । savye tu śaṅkhaṃ bibhṛyād iti vedavido viduḥ ।।" iti padmapurāṇe gautama "yan mayi brāhmaṇābhāsāḥ ṛjau kaitavam īdṛśam । anuṣṭhitaṃ tato vedamārgabhraṣṭhāś ca pāpinaḥ ।।
kālamukhe pāñcarātre kālapāle śāmbhave api ca । śākte ca dīkṣitā yūyaṃ bhavata brāhmaṇādhamāḥ ।।" iti brahmā "bauddhe bhāgavate tantre tṛtīye pāñcarātrake । dīkṣitāś ca dvijā nityaṃ bhaveyur nirbhayā hare ।।
śrautasmārtasamācāre sadyomuktikare śubhe । tvadbhaktivimukhā nityaṃ bhaveyuḥ parimohitāḥ ।। śaṅkhvaikhanacakragadāpūrvavajrapāśāṅkuśādibhiḥ । aṅkitāḥ śraddhayā yūyaṃ bhavata brāhmaṇādhamāḥ ।।" iti
"pāñcarātrādimārgāṇāṃ vedamūlatvamāstike । na hi svatantratas tena bhrāntimūlāni rūpiṇi ।। tathāpi yo aṃśo mārgeṇa vaidikenāviruddhyate । so aṃśaḥ pramāṇam ity uktaṃ keṣāñcid adhikāriṇām ।।
atyantas khalitānān tu prāṇiṇāṃ vedamārgataḥ । pāñcarātrādayo mārgāḥ kālenaivopakārakāḥ । tāntrikāṇāṃ mahādevi na labhyo avyavadhānataḥ ।।" iti pratipāditam kaurme "purā dāruvane puṇye munayo gṛhamedhinaḥ ।।" ity ārabhya māyayā gokalpanādi śāpaprāptiparyantam uktvā "kā no vṛttir mahādeva śāpānnaḥ trātum arhasi । tathā pārśvasthitaṃ viṣṇuṃ samprekṣya vṛṣabhadhvajaḥ ।
kim eteṣāṃ bhavet kāryaṃ prāha puṇyaiṣiṇām iti ।। tatas sa bhagavān viṣṇuḥ śaraṇyo bhaktavatsalaḥ । gopatiṃ prāha viprendrān ālokya praṇatān hariḥ ।। na vedabāhye śāstre ca puṇyaleśo api śaṅkara ।
saṅgacchate yato dharmo vedād eva hi nirbabhau ।। tathāpi bhaktavātsalyāt rakṣaṇīyā maheśvara । āvābhyāṃ sarva evaite viprā vai nātrasaṃśayaḥ ।। tasmād vai vedabāhyānāṃ rakṣaṇārthañ ca pāpinām । vimohanāya śāstrāṇi kariṣyāmi vṛṣadhvaja ।। evaṃ sañcodito rudro mādhavenāsurāriṇā । cakāra mohaśāstrāṇi keśavo api śiveritaḥ ।। kāpālaṃ yāmalaṃ vāmaṃ bhairavaṃ pūrvapaścimam । pāñcarātraṃ pāśupataṃ tathānyāni sahasraśaḥ ।।
kṛtvā cārcya ca tad devān kurvāṇās tatra coditam । patanti narake ghore bahūn kalpān punaḥ punaḥ ।।" ityādi coktam "nekṣeta pūjāvelāyāṃ naraṃ vatsa bahiṣkṛtam । dadhīcinā gautamena ye śaptā brāhmaṇādhamāḥ ।। kalāv avatariṣyanti ninditās te bahiṣkṛtāḥ ।।" iti
sāmbapurāṇe "śrutibhraṣṭaḥ smṛtiprokta prāyaścitte bhayaṃ gataḥ । krameṇa śrutisiddhyarthaṃ manuṣyas tantram āśrayet ।। dharmaśāstre purāṇe ca proktaṃ hi maraṇāntikam । prāyaścittaṃ manuṣyāṇāṃ pāpiṣṭhānāṃ sudāruṇam ।।
bhayaṃ durbalacittānāṃ maraṇe jāyate bhṛśam । teṣām evābhirakṣārthaṃ tad ahaṃ tantram uktavān ।। pāñcarātraṃ bhāgavataṃ tantraṃ sāttvatanāmakam । vedabhraṣṭān samuddiśya kamalāpatir abravīt ।।" iti
anyatra "athāṃśoḥ sāttvato nāma viṣṇubhaktaḥ pratāpavān । mahātmā dānanirato dhanurvedavidāṃ varaḥ ।। sa nāradasya vacanād vāsudevārcane rataḥ । śāstraṃ pravartayāmāsa kuṇḍagolādibhiḥ śritam ।।
tasya nāmnā tu vikhyātaṃ sāttvataṃ nāma śobhanam । pravartate mahacchāstraṃ kuṇḍādīnāṃ hitāvaham ।।" iti vāsiṣṭhe "bṛddhaśāvaka nirgandhāḥ pāñcarātravido janāḥ । kāpālikāḥ pāśupatāḥ pāṣaṇḍā ye ca tadvidhāḥ ।। yasyāśnanti havīṃśy ete durātmānas tu tāmasāḥ ।
na tasya tad bhavec chāstraṃ pretyeha ca na tatphalam ।।" iti "aṅkitāś ca bhaviṣyanti devatāyudhalāñchanaiḥ । nārāyaṇam aśṛṇvanti yugānte samupasthite ।। anyāni yāni karmāṇi śrautāni munisattama ।
smārtāni nācariṣyanti kalau brahman narās sadā ।। āmnāyaṃ dharmaśāstrañ ca purāṇaṃ bhārataṃ mune । alpamātram iti brahman vadiṣyanti kalau yuge ।। na kuryuḥ śrautakarmāṇi śraddhayā munisattama ।
svadharme rucitā nāsti brāhmaṇānāṃ kalau yuge ।। pāñcarātraṃ praśaṃsanti kecid bhāgavataṃ mune । kecit kāpālam icchanti kecit pāśupataṃ mune ।। kecid bauddhaṃ praśaṃsanti kecid daigambaraṃ tathā ।
kecil lokāyataṃ brahman kecit saumaṃ mahāmune ।। lākulaṃ kecid icchanti tathā kecit tu bhairavam । kecid vāmaṃ praśaṃsanti kecic chāktaṃ tathaiva ca ।। śāmbhavaṃ kecid icchanti yāmalaṃ bhuvi kecana ।
anyāni yāni śāstrāṇi viruddhāni mahāmune ।। tīrthavikrayiṇaḥ kecid devavikrayiṇaḥ pare । kṣīravikrayiṇaḥ kecid ājyavikrayiṇaḥ pare ।। māṃsavikrayiṇaḥ kecit surāvikrayiṇaḥ pare ।
putravikrayiṇaḥ kecid dāravikrayiṇaḥ pare ।। bhartṛvikrayiṇaḥ kecid bhaviṣyanti kalau narāḥ ।।" iti ataḥ pāñcarātoktaṃ taptacakradhāraṇaṃ sarvasādhāraṇaṃ na bhavantīti siddham atha yad uktaṃ sarvasādhāraṇaṃ na bhavatīti tan nopapadyate - ātharvaṇe "cakraṃ bibharti vapuṣābhitaptaṃ balaṃ devānāmamitasya viṣṇoḥ sa eti nākaṃ duritā vidhūya prayānti yadyatayo vītarāgāḥ, "caraṇaṃ pavitraṃ vitataṃ purāṇaṃ" ityādi śrutibhiḥ sarvasādhāraṇatvena śrūyamāṇatvāt iti cet - na kiñ ca "yatra śāstragatir bhinnā sarvakarmasu bhārata । udite anudite caiva homabhede yathā bhavet ।
sa garīyān mahābāho sarvaśāstroditād api ।।" brahmapurāṇe "brahmāṇam indraṃ rudrañ ca yamaṃ varuṇam eva ca । nigṛhyāharate yasmāt tasmād dharir ihocyate ।। brahmā śambhus tathaivārkaś candramāś ca śatakratuḥ ।
evam ādyās tathaivānye yuktā vaiṣṇavatejasā ।। jagatkāryāvasāne tu viyujyante ca tejasā । tejasaś caiva te sarve pañcatvam upayānti ca।।" iti "sa kṛtvā vānaraśataiḥ laṅkādvāraṃ mahodadhau ।। setuṃ paramadharmātmā rāvaṇaṃ hatavān prabhuḥ ।।" iti rāvaṇavadhādikaṃ pratipādya "setumadhye mahādevam īśānaṃ kṛttivāsasam ।।
sthāpayāmāsa liṅgasthaṃ pūjayāmāsa rāghavaḥ । tasya devo mahādevaḥ pārvatyā saha śaṅkaraḥ ।। pratyakṣam eva bhagavān dattavān varam uttamam ।" "brahmaṇāhaṃ purā sṛṣṭaḥ proktaḥ sṛja iti prajāḥ ।
avijñātāsamartho ahaṃ nimagnassalile dvija ।।" ity ārabhya "ahaṃ nārāyaṇo devo jalaśāyī sanātanaḥ । divyaṃ cakṣur bhavatu te tena māṃ paśya yatnataḥ ।।" iti pratipādya "evam uktas tadā tena yāvat paśyāmm ahaṃ tanum ।
tāvad aṅguṣṭhamātran tu jvaladbhāskaratejasam ।। tam evāhaṃ prapaśyāmi tasya nābhau tu paṅkajam । brahmāṇaṃ tatra paśyāmi hy ātmānañ ca tadaṅkataḥ ।। evaṃ dṛṣṭvā mahātmānaṃ tato harṣam upāgataḥ ।
taṃ stotuṃ dvijaśārdūla matir me samajāyata ।।" "iti stuto me bhagavannanāde juṣasva bhaktasya viśeṣataś ca । sṛṣṭiṃ sṛjasveti tu coditasya sarvajñatāṃ dehi namo astu viṣṇo ।।" iti evaṃ stotre parisamāpite "varaṃ varava bhadraṃ te devadeva umāpate ।।"
"brahmaṇā cāham uktas tu prajās sṛja iti prabho । tatra jñānaṃ prayacchasva trividhaṃ bhūtabhāvana ।।" iti prārthayāmāsa "sarvajñas tvaṃ na sandeho jñānarāśisanātanaḥ । devānāñ ca sadā pūjyaḥ sarvadā tvaṃ bhaviṣyasi ।।
evam ukte punarvākyam uvācomāpatir mudā । anyaṃ dehi varaṃ deva prasiddhaṃ sarvajantuṣu ।। martyo bhūtvā bhavān eva māmārādhaya keśava । māṃ vahasya ca deveśa varaṃ matto gṛhāṇa ca ।।
yenāhaṃ sarvadevānāṃ pūjyāt pūjyataro abhavat ।।" iti punaḥ tena prārthitaḥ śrībhagavān "devakāryāvatāreṣu mānuṣyatvam upāgataḥ । tvām evārādhayiṣyāmi tvañ ca me varado bhava ।। yattvayoktaṃ vahasveti devadeva umāpate ।
sa tvāṃ vahāmi deva tvāṃ megho bhūtvā śataṃ samāḥ ।।" iti varam api dadau "evam eva harir devaḥ sarveśas sarvabhāvanaḥ । varado abhūt purā mahyaṃ tenāhaṃ daivatair vṛtaḥ ।। nārāyaṇāt paro devo na bhūto na bhaviṣyati ।
etad rahasyaṃ devānāṃ purāṇānāñ ca sattama ।।" iti śrīviṣṇupurāṇe "devatiryaṅmanuṣyeṣu śarīragrahaṇātmikā । līleyaṃ sarvabhūtasya tava ceṣṭopalakṣaṇā ।। devatiryaṅmanuṣyākhyā ceṣṭāvanti svalīlayā ।
jagatām upakārāya na sā karmanimittajā ।।" iti "hiraṇyakaśipos trastān sendrān devān bṛhaspatiḥ । kṣīrodasyottaraṃ gatvā stūyatāṃ tatra keśavaḥ ।। yuṣmābhis saṃstuto viṣṇuḥ prasanno bhavati kṣaṇāt।।" ity ārabhya
"yuṣmad āgamanaṃ sarvaṃ jānāmy asuramardanāḥ । hiraṇyakavināśārthaṃ stuto ahaṃ śaṅkareṇa ca ।। ity uktvā "tasya kopābhibhūtasya nṛsiṃhasya jagatpateḥ । dṛṣṭvā bhayānakaṃ rūpaṃ vitresur devadānavāḥ ।।"
"tasmin bhagavati kruddhe nṛsiṃhe paramātmani । pravepitaṃ jagad idaṃ deveśe kupite bhṛśam ।। tvatto hi nānyaś śaraṇaṃ devānām iha vidyate । narasiṃhasamudbhūtaṃ bhayaṃ nāśaya me hare ।।"
"hato hiraṇyakaśipuḥ yena daityo mahābalaḥ । ko naś śamayitā tasya kopasya harimedhasaḥ ।। tvaṃ me janayitā deva sa te janayitā hariḥ । tasya devasya kaś śakto viṣṇor vai nigrahe bhavet ।।
yad bhayāt pavate vāyuḥ sūryas tapati yad bhayāt । yad bhayād dharaṇī dhatte nigrahe tasya kaḥ prabhuḥ । tathāpy upāyo dṛśyo me parameṇa samādhinā ।। kṛte tasmin bhavec chreyaḥ tūṣṇīṃ bhāvo na rocate ।
aśvānāṃ mahiṣaḥ śatruḥ vāraṇānāṃ mṛgādhipaḥ ।। vānarāṇāṃ tathā meṣaḥ phaṇīnāṃ garuḍaḥ smṛtaḥ । mūṣakānān tu mārjāro mṛgāṇāṃ śvā prakīrtitaḥ ।। vāyasānāṃ divābhītaḥ siṃhānāṃ śarabhas tathā ।
tato nirmāpayiṣyāmaḥ śarabhaṃ bhayaśāntaye ।। śarabho adhiṣṭhito asmābhiḥ nṛsiṃhaṃ śamayiṣyati । ity evam uktvā bhagavān sasarja śarabhaṃ tathā ।। yasya sandarśanād eva trastamāsīj jagattrayam ।
tatas tasya bhavānīśaḥ tuṇḍasthānam arocata ।। pṛṣṭhabhāge caturvaktaṃ tasya rudro nyaveśayat । somasūryau nayanayoḥ mārutaṃ pakṣayor dvayoḥ ।। pādeṣu bhūdharān sarvān śivas tasya nyaveśayat ।
evaṃ nirmāya śarabhaṃ bhavaḥ pramathanāyakaḥ ।। jagarja narasiṃhaṃ taṃ samuddiśya bhayānakam ।।" "tataḥ kṣaṇena śarabho nādapūritadiṅmukhaḥ । abhyāśam agamad viṣṇoḥ ninadan bhairavaṃ svanam ।।
tam abhyāśagataṃ dṛṣṭvā nṛsiṃhaḥ śarabhaṃ ruṣā । jaghāna niśitair ugraiḥ nakhair nakhavarāyudhaḥ ।। nihate śarabhe tasmin raudre madhuvighātinā । tuṣṭubuḥ puṇḍarīkākṣaṃ devā devarṣayas tathā ।।"
"hantuṃ abhyāgataṃ raudraṃ śarabhaṃ narakesarī । nakhair vidārayāmāsa hiraṇyakaśipuṃ yathā ।। nikṛttabāhūruśirāḥ vajrakalpamukhair nakhaiḥ । merupṛṣṭhe nṛsiṃhena śarabhas sahasāpatat ।।"
pādme "tau yudhyamānau tu ciraṃ vegena balavattarau । vināśaṃ jagmatur devau nṛsiṃhaśarabhāv iti ।। tataḥ kruddho mahābāhuḥ nṛsiṃho bhīmanissvanaḥ । sahasrakarapannetraḥ tasya gātrāṇy akartayat ।।
patitaṃ bhīmam atyugraṃ gatāṃsuṃ draṣṭum āgatāḥ । ṛṣayo devagandharvā yatra śete bhavo haraḥ ।। taṃ dṛṣṭvā paramaṃ jagmuḥ vismayantu divaukasaḥ । paśaśaṃsus tathā karma nṛsiṃhasya mahādbhutam ।।" iti
śrībhāgavate "tatas tvaritam ādāya rudraṃ śarabharūpiṇam । vidadāra nakhais tīkṣṇaiḥ hiraṇyakaśipuṃ yathā ।।" iti rudrāṇī ahaṃ jyeṣṭhā viśiṣṭā ca tasmāt tvaṃ māṃ supūjaya । dakṣa na tu jyeṣṭhā viśiṣṭā tvaṃ mama pūjyā imās surāḥ ।।"
"etad vaṃśasamudbhūtair aspṛśyas tvaṃ bhaviṣyasi । naitad vaṃśeṣu yaḥ kaścit tvadbhakto hi janiṣyati ।। ajānāt tvāṃ hi yaḥ kaścit munir vā brāhmaṇo api vā । anujīvati cet tasmāt tulyaś śūdreṇa garhitaḥ ।।
bhaved devalakaś caiva rudrakālyupajīvakaḥ ।।" iti "brāhmavaiṣṇavaraudrais tu sāvitrair maitravāruṇaiḥ । talliṅgair eva mantrais tu arcayet tu samāhitaḥ ।।" athāsya śrīvaikhānasasūtrasya śīmannārāyaṇaikaparatvād tatsūtrānuṣṭhānavatām eva bhagavatpriyatamatvam upapadyata iti pratipādanāya "bhagavatpriyatamatvopapatter" iti daśamahetur nirūpyate chandogabrāhmaṇe "vaikhānasā vā ṛṣaya indrasya priyā āsan" iti atra indraśabdaḥ paramātmapara iti pūrvam evoktam vārāhe "aśvatthaḥ kapilā gāvaḥ tulasī vikhanās tathā । catvāro matpriyā rājan teṣāṃ vaikhānaso varaḥ ।।
yatra vaikhānasā viprā yatra santi gavāṃ gaṇāḥ । yatra bilvāḥ palāśāś ca tatra sannihito hariḥ ।।" iti kaurme "maccitā madgataprāṇā mayi saṅgatamānasāḥ । ananyaśaraṇā rājan tasmād vaikhānasā varāḥ ।।"
pāñcarātre pauṣkare "viprā vaikhānasākhyā ye te bhaktās tattvam ucyate ।। ekantinaḥ susatvasthā dehāntaṃ nānyayājinaḥ । kartavyam iti deveśaṃ saṃyajante phalaṃ vinā ।। prāpnuvanti ca dehānte vāsudevatvam abjaja ।।
bṛhannāradīye "devārcanaparā ye ca ye ca tatsādhakā narāḥ । pūjāṃ dṛṣṭvānumodante te vai bhāgavatottamāḥ ।। yas tu bhogatayā viṣṇoḥ satkṛtyaṃ kurute sadā । sa bhavet paramaikāntī mahābhāgavatottamaḥ ।।
ya aikāntyagatā viṣṇau bhagavatyātmabhāvane । te vaiṣṇavā bhāgavatās santa ity api kīrtitāḥ ।। manmānasāś ca madbhaktā mama pūjāsu lolupāḥ । matkathāśravaṇe sattās te vai bhāgavatāḥ smṛtāḥ ।।" iti
"ye arcayanti narā bhaktyā nārāyaṇam anāmayam । tān arcayanti vibudhā brahmādyā devatāgaṇāḥ ।। mayi bhaktiparo yas tu madyājī matparāyaṇaḥ । maddhyānī svakulaṃ sarvaṃ nayaty acyutarūpatām ।।
ye arcayanti sadā viṣṇuṃ na te prākṛtamānuṣāḥ । viṣṇulokāt samutpannās te devā nātra saṃśayaḥ ।। nāviṣṇur jayate viṣṇur nāviṣṇur viṣṇum arcayet । rūpadvayaṃ hareḥ proktaṃ bimbam arcaka eva ca ।।
bimbe tv āvāhanād ūrdhvaṃ sadā sannihito arcake । arcakas tu prasannātmā harir eva na saṃśayaḥ ।। kaliḥ kṛtayugas teṣāṃ kleśāś caiva sukhāvahāḥ । yeṣāṃ śarīram aniśaṃ hariśuśrūṣaṇe ratam ।।" iti bhāgavate "sā vāg anantarasya guṇān gṛṇīte karau ca tatkarmakarau manaś ca ।
smared vasantaṃ sthirajaṅgameṣu śruṇoti tatpuṇyakathās sa karṇaḥ ।। śiraś ca tasyāṅghriṣu namramāṇaṃ tam eva yaḥ paśyati taddhi cakṣuḥ । aṅgāni viṣṇor atha tajjanānāṃ pādodakaṃ yāni vahanti nityam ।। hṛdi rūpaṃ mukhe nāma naivedyam udare hareḥ ।
pādodakañ ca nirmālyaṃ yasya mūrdhni sa vaiṣṇavaḥ ।।" iti bhāgavate "tvayopabhuktasraggandha vāso alaṅkāracarcitāḥ । ucchiṣṭabhojino dāsās tava māyāṃ taremahi ।।" iti hārīta "kṛpādattaṃ hastagataṃ viṣṇubhuktojjhitantu yat ।
upavāsachalānnātti tena bhuktaṃ suropamam ।।" iti bhṛgu "haviḥ kṛtvā caturbhāgam ūrdhvabhāgau nivedayet । adhastād ekabhāgena homa balim athācaret ।। yadaṃśaṃ pātrasaṃśiṣṭaṃ pūjakāyaiva nirmitam ।
agnikāryāvaśiṣṭañ ca baliśiṣṭañ ca yad dhaviḥ । sarvaṃ tatpūjakāyaiva proktam evaṃ manīṣibhiḥ ।।" iti yajñādhikāre bhṛgu "ātmanaś ca caturthāṃśaṃ vaiśvadevārtham arcakaḥ । ādāya vaiśvadevānte śiṣṭānnaṃ bhojayet punaḥ ।।
baliśeṣaṃ homaśeṣaṃ vaiśvadeve viśeṣataḥ । gṛhṇīyād vaiśvadevārthaṃ bhojanārthañ ca ṛtvijaḥ ।।" iti skanda "tvayā niṣedha ākhyāto mantradattasya vastunaḥ । sarvasya patrapuṣpānna pūrvasya parameśvara ।।
tasyedānīṃ pradānañ ca prāśanañ ca praśaṃsasi । kim etad atra me jātas saṃśayaḥ parameśvara ।। īśvarapradānaṃ prāśanaṃ putra upabhogyatvam eva ca । śaive pāśupate dṛṣṭam acirād eva pāpakṛt ।।
tatpunar vaiṣṇave mārge vartate vyatyayena tu । anantaphaladaṃ dānāt prāśānāt koṣṭaśuddhikṛt ।।" iti tatraiva devatārcane "karṣaṃ nayati pāpāni puṇyavṛddhiṃ karoti ca । dānair dharmaiḥ tathā puṇyais tapobhiś ca na tatphalam ।।
bhagavadbhaktipūtānāṃ yatphalaṃ prāpaṇādanāt ।।" iti anyatra "satsaṅgadevārcanasatkathāsu paropadeśe ca rato manuṣyaḥ । sa yāti viṣṇoḥ paramaṃ padaṃ yaddehāvasāne acyutatulyatejāḥ ।।" iti anyatra "nārāyaṇaikaniṣṭhā ye sāttvikās tān nibodhata ।
puruṣā rājasāś caiva nānādaivatayājinaḥ ।। bāhyā nirdevatāś caiva tāmasāḥ parikīrtitāḥ । rajastamo abhibhūtānāṃ na tu mokṣaḥ kathañcana ।।" iti purāṇāntare "yatraiva pūjyate viṣṇur vidhinā prayatair naraiḥ ।
na tatra hy ādhidaurgatya vyādhicaurādikaṃ bhayam ।।" iti kiñca "nityamuktopabhogyatvāt paravyūhātmano hareḥ । tatkālasannikṛṣṭaika lakṣyatvād vibhavātmanaḥ ।। viśuddhair yogasaṃsiddhaiś cintyatvād antarātmanaḥ ।
arcātmany eva sarveṣām adhikāro niraṅkuśaḥ ।। arcāvatāraviṣaye mamāpy uddeśatas tathā । uktā guṇā na śakyante vaktuṃ varṣaśatair api ।। evaṃ pañcaprakāro aham ātmanāṃ patatāmadhaḥ ।
pūrvasmād api pūrvasmāt jyāyāṃś caivottarottaraḥ ।। saulabhyataṃ jagatsvāmī sulabho hy uttarottaraḥ ।।" iti pratipāditarityā bhagavataḥ paratvādiṣu saulabhyābhāvāt akhilalokasamujjīvanārtham arcāvatāraḥ tadekaparatvād vaikhānasāḥ tatpriyatamāḥ etadṛśanārāyaṇāyaṇaikaparatvābhāvād bodhāyanasya āpastambādīnāñ na kathañcad api paramaikāntitvaṃ bhagavatpriyatamatvañ ca sambhavati evaṃ ca vaikhānasānām eva paramaikāntitvaṃ bhagavatpriyatamatvañ copapadyate iti sarvaṃ samañjasam iti daśamo hetur nirūpitam iti daśamahetunirūpaṇam iti śrīramaṇaveṅkaṭācaleśvarapādāravindasaparyāniratasya sarvatantrasvatantrasya śrīnivāsamakhivedāntadeśikasya kṛtiṣu śrīvaikhānasasūtratātparyacintāmaṇau daśavidhahatunirūpaṇam upodghātabhāgaḥ samāptaḥ