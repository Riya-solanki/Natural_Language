praṇamya śirasā devau pitāmahamaheśvarau । nāṭyaśāstraṃ pravakṣyāmi brahmaṇā yadudāhṛtam ।। samāptajapyaṃ vratinaṃ svasutaiḥ parivāritam । anadhyāye kadācittu bharataṃ nāṭyakovidam ।।
munayaḥ paryupāsyainamātreyapramukhāḥ purā । papracchuste mahātmāno niyatendriyabuddhayaḥ ।। yo ayaṃ bhagavatā samyaggrathito vedasammitaḥ । nāṭyavedaṃ kathaṃ brahmannutpannaḥ kasya vā kṛte ।।
katyaṅgaḥ kiṃpramāṇaśca prayogaścāsya kīdṛśaḥ । sarvametadyathātattvaṃ bhagavanvaktumarhasi ।। teṣāṃ tu vacanaṃ śrutvā munīnāṃ bharato muniḥ । pratyuvāca tato vākyaṃ nāṭyavedakathāṃ prati ।।
bhavadbhiḥ śucibhirbhūtvā tathā'vahitamānasaiḥ । śrūyatāṃ nāṭyavedasya sambhavo brahmanirmitaḥ ।। pūrvaṃ kṛtayuge viprā vṛtte svāyaṃbhuve antare । tretāyuge atha samprāpte manorvaivasvatasya tu ।।
grāmyadharmapravṛtte tu kāmalobhavaśaṃ gate । īrṣyākrodhādisaṃmūḍhe loke sukhitaduḥkhite ।। devadānavagandharvayakṣarakṣomahoragaiḥ । jambudvīpe samākrānte lokapālapratiṣṭhite ।।
mahendrapramukhairdevairuktaḥ kila pitāmahaḥ । krīḍanīyakamicchāmo dṛṣyaṃ śravyaṃ ca yadbhavet ।। na vedavyavahāro ayaṃ saṃśrāvyaḥ śūdrajātiṣu । tasmātsṛjāparaṃ vedaṃ pañcamaṃ sārvavarṇikam ।।
evamastviti tānuktvā devarājaṃ visṛjya ca । sasmāra caturo vedānyogamāsthāya tattvavit ।। neme vedā yataḥ śrāvyāḥ strīśūdrādyāsu jātiṣu । vedamanyattataḥ srakṣye sarvaśrāvyaṃ tu pañcamam ।।
dharmyamarthyaṃ yaśasyaṃ ca sopadeśyaṃ sasaṅgraham । bhaviṣyataśca lokasya sarvakarmānudarśakam ।। sarvaśātrārthasampannaṃ sarvaśilpapravartakam । nāṭyākhyaṃ pañcamaṃ vedaṃ setihāsaṃ karomyaham ।।
evaṃ saṅkalpya bhagavān sarvavedānanusmaran । nāṭyavedaṃ tataścakre caturvedāṅgasambhavam ।। jagrāha pāṭhyamṛgvedātsāmabhyo gītameva ca । yajurvedādabhinayān rasānātharvaṇādapi ।।
vedopavedaiḥ sambaddho nāṭyavedo mahātmanā । evaṃ bhagavatā sṛṣṭo brahmaṇā sarvavedinā ।। utpādya nāṭyavedaṃ tu brahmovāca sureśvaram । itihāso mayā sṛṣṭaḥ sa sureṣu niyujyatām ।।
kuśalā ye vidagdhāśca pragalbhāśca jitaśramāḥ । teṣvayaṃ nāṭyasaṃjño hi vedaḥ saṃkrāmyatāṃ tvayā ।। tacchṛtvā vacanaṃ śakro brahmaṇā yadudāhṛtam । prāñjaliḥ praṇato bhūtvā pratyuvāca pitāmaham ।।
grahaṇe dhāraṇe jñāne prayoge cāsya sattama । aśaktā bhagavan devā ayogyā nāṭyakarmaṇi ।। ya ime vedaguhyajñā ṛṣayaḥ saṃśitavratāḥ । ete asya grahaṇe śaktāḥ prayoge dhāraṇe tathā ।।
śrutvā tu śakravacanaṃ māmāhāmbujasambhavaḥ । tvaṃ putraśatasaṃyuktaḥ prayoktā'sya bhavānagha ।। ājñāpito viditvā'haṃ nāṭyavedaṃ pitāmahāt । putrānadhyāpayāmāsa prayogaṃ cāpi tattvataḥ ।।
śāṇḍilyaṃ caiva vātsyaṃ ca kohalaṃ dattilaṃ tathā । jaṭilambaṣṭakau caiva taṇḍumagniśikhaṃ tathā ।। saindhavaṃ sapulomānaṃ śāḍvaliṃ vipulaṃ tathā । kapiñjaliṃ vādiraṃ ca yamadhūmrāyaṇau tathā ।।
jambudhvajaṃ kākajaṅghaṃ svarṇakaṃ tāpasaṃ tathā । kaidāriṃ śālikarṇaṃ ca dīrghagātraṃ ca śālikam ।। kautsaṃ tāṇḍāyaniṃ caiva piṅgalaṃ citrakaṃ tathā । bandhulaṃ bhallakaṃ caiva muṣṭhikaṃ saindhavāyanam ।।
taitilaṃ bhārgavaṃ caiva śuciṃ bahulameva ca । abudhaṃ budhasenaṃ ca pāṇḍukarṇaṃ sukeralam ।। ṛjukaṃ maṇḍakaṃ caiva śambaraṃ vañjulaṃ tathā । māgadhaṃ saralaṃ caiva kartāraṃ cogrameva ca ।।
tuṣāraṃ pārṣadaṃ caiva gautamaṃ bādarāyaṇam । viśālaṃ śabalaṃ caiva sunāmaṃ meṣameva ca ।। kāliyaṃ bhramaraṃ caiva tathā pīṭhamukhaṃ munim । nakhakuṭṭāśmakuṭṭau ca ṣaṭpadaṃ sottamaṃ tathā ।।
pādukopānahau caiva śrutiṃ cāṣasvaraṃ tathā । agnikuṇḍājyakuṇḍau ca vitaṇḍya tāṇḍyameva ca ।। kartarākṣaṃ hiraṇyākṣaṃ kuśalaṃ dussahaṃ tathā । lājaṃ bhayānakaṃ caiva bībhatsaṃ savicakṣaṇam ।।
puṇḍrākṣaṃ puṇḍranāsaṃ cāpyasitaṃ sitameva ca । vidyujjihvaṃ mahājihvaṃ śālaṅkāyanameva ca ।। śyāmāyanaṃ māṭharaṃ ca lohitāṅgaṃ tathaiva ca । saṃvartakaṃ pañcaśikhaṃ triśikhaṃ śikhameva ca ।।
śaṅkhavarṇamukhaṃ śaṇḍaṃ śaṅkukarṇamathāpi ca । śakranemiṃ gabhastiṃ cāpyaṃśumāliṃ śaṭhaṃ tathā ।। vidyutaṃ śātajaṅghaṃ ca raudraṃ vīramathāpi ca । pitāmahājñayā'smābhirlokasya ca guṇepsayā ।।
prayojitaṃ putraśataṃ yathābhūmivibhāgaśaḥ । yo yasminkarmaṇi yathā yogyastasmin sa yojitaḥ ।। bhāratīṃ sātvatīṃ caiva vṛīttimārabhaṭīṃ tathā । samāśritaḥ prayogastu prayukto vai mayā dvijāḥ ।।
parigṛhya praṇamyātha brahmā vijñāpito mayā । athāha māṃ suraguruḥ kaiśikimapi yojaya ।। yacca tasyāḥ kṣamaṃ dravyaṃ tad brūhi dvijasattama । evaṃ tenāsmyabhihitaḥ pratyuktaśca mayā prabhuḥ ।।
dīyatāṃ bhagavandravyaṃ kaiśikyāḥ samprayojakam । nṛttāṅgahārasampannā rasabhāvakriyātmikā ।। dṛṣṭā mayā bhagavato nīlakaṇṭhasya nṛtyataḥ । kaiśikī ṣlakṣṇanaipathyā śṛṅgārarasasambhavā ।।
aśakyā puruṣaiḥ sā tu prayoktuṃ strījanādṛte । tato asṛjanmahātejā manasā'psaraso vibhuḥ ।। nāṭyālaṅkāracaturāḥ prādānmahyaṃ prayogataḥ । mañjukeśīṃ sukeśīṃ ca miśrakeśīṃ sulocanām ।।
saudāminīṃ devadattāṃ devasenāṃ manoramām । sudatīṃ sundarīṃ caiva vidagdhāṃ vipulāṃ tathā ।। sumālāṃ santatiṃ caiva sunandāṃ sumukhīṃ tathā । māgadhīmarjunīṃ caiva saralāṃ keralāṃ dhṛtim ।।
nandāṃ sapuṣkalāṃ caiva kalamāṃ caiva me dadau । svātirbhāṇḍaniyuktastu saha śiṣyaiḥ svayambhuvā ।। nāradādyāśca gandharvā gānayoge niyojitāḥ । evaṃ nāṭyamidaṃ samyagbuddhvā sarvaiḥ sutaiḥ saha ।।
svātināradasaṃyukto vedavedāṅgakāraṇam । upasthito ahaṃ brahmāṇaṃ prayogārthaṃ kṛtāñjaliḥ ।। nāṭyasya grahaṇaṃ prāptaṃ brūhi kiṃ karavāṇyaham । etattu vacanaṃ śrutvā pratyuvāca pitāmahaḥ ।।
mahānayaṃ prayogasya samayaḥ pratyupasthitaḥ । ayaṃ dhvajamahaḥ śrīmān mahendrasya pravartate ।। atredānīmayaṃ vedo nāṭyasaṃjñaḥ prayujyatām । tatastasmindhvajamahe nihatāsuradānave ।।
prahṛṣṭāmarasaṃkīrṇe mahendravijayotsave । pūrvaṃ kṛtā mayā nāndī hyāśīrvacasaṃyutā ।। aṣṭāṅgapadasaṃyuktā vicitrā vedanirmitā । tadante anukṛtirbaddhā yathā daityāḥ surairjitāḥ ।।
sampheṭavidravakṛtā cchedyabhedyāhavālmikā । tato brahmādayo devāḥ prayogaparitoṣitāḥ ।। pradadurmatsutebhyastu sarvopakaraṇāni vai । prītastu prathamaṃ śakro dattavānsvaṃ dhvajaṃ śubham ।।
brahmā kuṭilakaṃ caiva bhṛṅgāraṃ varuṇaḥ śubham । sūryaśchatraṃ śivassiddhiṃ vāyurvyajanameva ca ।। viṣṇuḥ siṃhāsanaṃ caiva kubero mukuṭaṃ tathā । śrāvyatvaṃ prekṣaṇīyasya dadau devī sarasvatī ।।
śeṣā ye devagandharvā yakṣarākṣasapannagāḥ । tasminsadasyabhipretānnānājātiguṇāśrayān ।। aṃśāṃśairbhāṣitaṃ bhāvān rasān rūpaṃ balaṃ tathā । dattavantaḥ prahṛṣṭāste matsutebhyo divaukasaḥ ।।
evaṃ prayoge prārabdhe daityadānavanāśane । abhavankṣubhitāḥ sarve daityā ye tatra saṅgatāḥ ।। virūpākṣa purogāṃśca vighnānprotsāhya te abruvan । na kṣamiṣyāmahe nāṭyametadāgamyatāmiti ।।
tatastairasuraiḥ sārdhaṃ vighnā māyāmupāśritāḥ । vācaśceṣṭāṃ smṛtiṃ caiva stambhayanti sma nṛtyatām ।। tathā vidhvaṃsanaṃ dṛṣṭvā sūtradhārasya devarāṭ । kasmātprayogavaiṣamyamityuktvā dhyānamāviśat ।।
athāpaśyatsado vighnaiḥ samantādparivāritam । sahetaraiḥ sūtradhāraṃ naṣṭasaṃjñaṃ jaḍīkṛtam ।। utthāya tvaritaṃ śakraṃ gṛhītvā dhvajamuttamam । sarvaratnojjvalatanuḥ kiñcidudvṛta locanaḥ ।।
raṅgapīṭhagatānvighnānasurāṃścaiva devarāṭ । jarjarīkṛtadehāṃstānakarojjarjareṇa saḥ ।। nihateṣu ca sarveṣua vighneṣu saha dānavaiḥ । saṃprahṛṣya tato vākyamāhuḥ sarve divaukasaḥ ।।
aho praharaṇaṃ divyamidamāsāditaṃ tvayā । jarjarīkṛtasarvāṅgā yenaite dānavāḥ kṛtāḥ ।। yasmādanena te vighnāḥ sāsurā jarjarīkṛtāḥ । tasmājjarjara eveti nāmato ayaṃ bhaviṣyati ।।
śeṣā ye caiva hiṃsārthamupayāsyanti hiṃsakāḥ । dṛṣṭvaiva jarjaraṃ te api gamiṣyantyevameva tu ।। evamevāstviti tataḥ śakraḥ provāca tānsurān । rakṣābhūtaśca sarveṣāṃ bhaviṣyatyeṣa jarjaraḥ ।।
prayoge prastute hyevaṃ sphīte śakramahe punaḥ । trāsaṃ sañjanayanti sma vighnāḥ śeṣāstu nṛtyatām ।। dṛṣṭvā teṣāṃ vyavasitaṃ daityānāṃ viprakārajam । upasthito ahaṃ brahmāṇaṃ sutaiḥ sarvaiḥ samanvitaḥ ।।
niścitā bhagavanvighnā nāṭyasyāsya vināśane । asya rakṣāvidhiṃ samyagājñāpaya sureśvara ।। tataśca viśvakarmāṇaṃ brahmovāca prayatnataḥ । kuru lakṣaṇasaṃpannaṃ nāṭyaveśma mahāmate ।।
tato acireṇa kālena viśvakarmā mahacchubham । sarvalakṣaṇasampannaṃ kṛtvā nāṭyagṛhaṃ tu saḥ ।। proktavāndruhiṇaṃ gatvā sabhāyāntu kṛtāñjalīḥ । sajjaṃ nāṭyagṛhaṃ deva tadevekṣitumarhasi ।।
tataḥ saha mahendreṇa suraiḥ sarvaiśca setaraiḥ । āgatastvarito dṛṣṭuṃ druhiṇo nāṭyamaṇḍapam ।। dṛṣṭvā nāṭyagṛhaṃ brahmā prāha sarvānsurāṃstataḥ । aṃśabhāgairbhavadbhistu rakṣyo ayaṃ nāṭyamaṇḍapaḥ ।।
rakṣaṇe maṇḍapasyātha viniyuktastu candramāḥ । lokapālāstathā dikṣu vidikṣvapi ca mārutāḥ ।। nepathyabhūmau mitrastu nikṣipto varuṇo ambare । vedikārakṣaṇe vahnirbhāṇḍe sarvadivaukasaḥ ।।
varṇāścatvāra evātha stambheṣu viniyojitāḥ । ādityāścaiva rudrāśca sthitāḥ stambhāntareśvatha ।। dhāraṇīśvatha bhūtāni śālāsvapsarastathā । sarvaveśmasu yakṣiṇyo mahīpṛṣṭhe mahodadhiḥ ।।
dvāraśālāniyuktau tu krutāntaḥ kāla eva ca । sthāpitau dvārapatreṣu nāgamukhyau mahābalau ।। dehalyāṃ yamadaṇḍastu śūlaṃ tasyopari sthitam । dvārapālau sthitau caubhau niyatirmṛtyureva ca ।।
pārśve ca raṅgapīṭhasya mahendraḥ sthitavānsvayam । sthāpitā mattavāraṇyāṃ vidyuddaityaniṣūdanī ।। stambheṣu mattavāraṇyāḥ sthāpitā paripālane । bhūtayakṣapiśāśca guhyakāśca mahābalāḥ ।।
jarjare tu vinikṣiptaṃ vajraṃ daityanibarhaṇam । tatparvasu vinikṣiptāḥ surendrā hyamitaujasaḥ ।। śiraḥparvasthito brahmā dvitīye śaṅkarastathā । tṛtīye ca sthito viṣṇuścaturthe skanda eva ca ।।
pañcame ca mahānāgāḥ śeṣavāsukitakṣakāḥ । evaṃ vighnavināśāya sthāpitā jarjare surāḥ ।। raṅgapīṭhasya madhye tu svayaṃ brahmā pratiṣṭhitaḥ । iṣṭyarthaṃ raṅgamadhye tu kriyate puṣpamokṣaṇam ।।
pātālavāsino ye ca yakṣaguhyakapannagāḥ । adhastādraṅgapīṭhasya rakṣaṇe te niyojitāḥ ।। nāyakaṃ rakṣatīndrastu nāyikāṃ ca sarasvatī । vidūṣakamathauṅkāraḥ śeśāstu prakṛtirharaḥ ।।
yānyetāni niyuktāni daivatānīha rakṣaṇe । etānyevādhidaivāni bhaviṣyantītyuvāca saḥ ।। etasminnantare devaiḥ sarvairuktaḥ pitāmahaḥ । sāmnā tāvadime vighnāḥ sthāpyantāṃ vacasā tvayā ।।
pūrvaṃ sāmaṃ prayoktavyaṃ dvitīyaṃ dānameva ca । tayorupari bhedastu tato daṇḍaḥ prayujyate ।। devānāṃ vacanaṃ śrutvā brahmā vighnānuvāca ha । kasmādbhavanto nāṭyasya vināśāya samutthitāḥ ।।
brahmaṇo vacanaṃ śrutvā virūpākṣo abravīdvacaḥ । daityairvighnagaṇaiḥ sārdhaṃ sāmapūrvamidaṃ tataḥ ।। yo ayaṃ bhagavatā sṛṣṭo nāṭyavedaḥ surecchayā । pratyādeśo ayamasmākaṃ surārthaṃ bhavatā kṛtaḥ ।।
tannaitadevaṃ kartavyaṃ tvayā lokapitāmaha । yathā devastathā daityāstvattaḥ sarve vinirgatāḥ ।। vighnānāṃ vacanaṃ śrutvā brahmā vacanamabravīt । alaṃ vo manyunā daityā viṣādaṃ tyajatānaghāḥ ।।
bhavatāṃ devatānāṃ ca śubhāśubhavikalpakaḥ । karmabhāvānvayāpekṣī nāṭyavedo mayā kṛtaḥ ।। naikāntato atra bhavatāṃ devānāṃ cānubhāvanam । trailokyāsyāsya sarvasya nāṭyaṃ bhāvānukīrtanam ।।
kvaciddharmaḥ kvacitkrīḍā kvacidarthaḥ kvacicchamaḥ । kvaciddhāsyaṃ kvacidyuddhaṃ kvacitkāmaḥ kvacidvadhaḥ ।। dharmo dharmapravṛttānāṃ kāmaḥ kāmopasevinām । nigraho durvinītānāṃ vinītānāṃ damakriyā ।।
klībānāṃ dhārṣṭyajananamutsāhaḥ śūramāninām । abudhānāṃ vibodhaśca vaiduṣyaṃ viduṣāmapi ।। īśvarāṇāṃ vilāsaśca sthairyaṃ duḥkhārditasya ca । arthopajīvināmartho dhṛtirudvegacetasām ।।
nānābhāvopasampannaṃ nānāvasthāntarātmakam । lokavṛttānukaraṇaṃ nāṭyametanmayā kṛtam ।। uttamādhamamadhyānāṃ narāṇāṃ karmasaṃśrayam । hitopadeśajananaṃ dhṛtikrīḍāsukhādikṛt ।।
etadraseṣu bhāveṣu sarvakarmakriyāsvatha । sarvopadeśajananaṃ nāṭyaṃ loke bhaviṣyati ।। duḥkhārtānāṃ śramārtānāṃ śokārtānāṃ tapasvinām । viśrāntijananaṃ kāle nāṭyametadbhaviṣyati ।।
dharmyaṃ yaśasyamāyuṣyaṃ hitaṃ buddhivivardhanam । lokopadeśajananaṃ nāṭyametadbhaviṣyati ।। na tajjñānaṃ na tacchilpaṃ na sā vidyā na sā kalā । nāsau yogo na tatkarma nāṭye asmin yanna dṛśyate ।।
tannātra manyuḥ kartavyo bhavadbhiramarānprati । saptadvīpānukaraṇaṃ nāṭyametadbhaviṣyati ।। yenānukaraṇaṃ nāṭyametattadyanmayā kṛtam ।। devānāmasurāṇāṃ ca rājñāmatha kuṭumbinām ।
brahmarṣīṇāṃ ca vijñeyaṃ nāṭyaṃ vṛttāntadarśakam ।। yo ayaṃ svabhāvo lokasya sukhaduḥkhasamanvitaḥ । so aṅgādyabhinayopeto nāṭyamityabhidhīyate ।। vedavidyetihāsānāmākhyānaparikalpanam ।
vinodakaraṇaṃ loke nāṭyametadbhaviṣyati ।। śrutismṛtisadācārapariśeṣārthakalpanam । vinodajananaṃ loke nāṭyametadbhaviṣyati ।। etasminnantare devān sarvānāha pitāmahaḥ ।
kriyatāmadya vidhivadyajanaṃ nāṭyamaṇḍape ।। balipradānairhomaiśca mantrauṣadhisamanvitaiḥ । bhojyairbhakṣaiśca pānaiśca baliḥ samupakalpatām ।। martyalokagatāḥ sarve śubhāṃ pūjāmavāpsyatha ।
apūjayitvā raṅgaṃ tu naiva prekṣāṃ pravartayet ।। apūjayitvā raṅgaṃ tu yaḥ prekṣāṃ kalpayiṣyati । niṣphalaṃ tasya tat jñānaṃ tiryagyoniṃ ca yāsyati ।। yajñena saṃmitaṃ hyedadraṅgadaivatapūjanam ।
tasmātsarvaprayatnena kartavyaṃ nāṭyayoktṛbhiḥ ।। nartako arthapatirvāpi yaḥ pūjāṃ na kariṣyati । na kārayiṣyantyanyairvā prāpnotyapacayaṃ tu saḥ ।। yathāvidhiṃ yathādṛṣṭaṃ yastu pūjāṃ kariṣyati ।
sa lapsyate śubhānarthān svargalokaṃ ca yāsyati ।। evamuktvā tu bhagavāndruhiṇaḥ sahadevataiḥ । raṅgapūjāṃ kuruśveti māmevaṃ samacodayat ।। bharatasya vacaḥ śrutvā papracchurmunayastataḥ ।
bhagavan śrotumicchāmo yajanaṃ raṅgasaṃśrayam ।। atha vā yā kriyāstatra lakṣaṇaṃ yacca pūjanam । bhaviṣyadbhirnaraiḥ kāryaṃ kathaṃ tannāṭyaveśmani ।। ihādirnāṭyayogasya nāṭyamaṇḍapa eva hi ।
tasmāttasyaiva tāvattvaṃ lakṣaṇaṃ vaktumarhasi ।। teṣāṃ tu vacanaṃ śrutvā munīnāṃ bharato abravīt । lakṣaṇaṃ pūjanaṃ caiva śrūyatāṃ nāṭyaveśmanaḥ ।। divyānāṃ mānasī sṛṣṭirgṛheṣūpavaneṣu ca ।
। narāṇāṃ yatnataḥ kāryā lakṣaṇābhihitā kriyā ।। śrūyatāṃ tadyathā yatra kartavyo nāṭyamaṇḍapaḥ । tasya vāstu ca pūjā ca yathā yojyā prayatnataḥ ।।
iha prekṣyāgṛhaṃ dṛṣṭvā dhīmatā viśvakarmaṇā । trividhaḥ sanniveśaśca śāstrataḥ parikalpitaḥ ।। vikṛṣṭaścaturaśraśca tryaśraścaiva tu maṇḍapaḥ । teṣāṃ trīṇi pramāṇāni jyeṣṭhaṃ madhyaṃ tathā'varam ।।
pramāṇameṣāṃ nirdiṣṭaṃ hastadaṇḍasamāśrayam । śataṃ cāṣṭau catuḥṣaṣṭirhastā dvātriṃśadeva ca ।। aṣṭādhikaṃ śataṃ jyeṣṭhaṃ catuḥṣaṣṭistu madhyamam । kanīyastu tathā veśma hastā dvātriṃśadiṣyate ।।
devānāṃ tu bhavejjyeṣṭhaṃ nṛpāṇāṃ madhyamaṃ bhavet । śeṣāṇāṃ prakṛtīnāṃ tu kanīyaḥ saṃvidhīyate ।। prekṣāgṛhāṇāṃ sarveṣāṃ praśastaṃ madhyamaṃ smṛtam । tatra pāṭhyaṃ ca geyaṃ ca sukhaśrāvyataraṃ bhavet ।।
prekṣāgṛhāṇāṃ sarveṣāṃ triprakāro vidhiḥ smṛtaḥ । vikṛṣṭaścaturasraśca tryasraścaiva prayoktṛbhiḥ ।। kanīyastu smṛtaṃ tryasraṃ caturasraṃ tu madhyamam । jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ ।।
pramāṇaṃ yacca nirdiṣṭaṃ lakṣaṇaṃ viśvakarmaṇā । prekṣāgṛhāṇāṃ sarveṣāṃ taccaiva hi nibodhata ।। aṇū rajaśca vālaśca likṣā yūkā yavastathā । aṅgulaṃ ca tathā hasto daṇḍaścaiva prakīrtitaḥ ।।
aṇavo aṣṭau rajaḥ proktaṃ tānyaṣṭau vāla ucyate । vālāstvaṣṭau bhavellikṣā yūkā likṣāṣṭakaṃ bhavet ।। yūkāstvaṣṭau yavo jñeyo yavāstvaṣṭau tathāṅgulam । aṅgulāni tathā hastaścaturviṃśatirucyate ।।
caturhasto bhaveddaṇḍo nirdiṣṭastu pramāṇataḥ । anenaiva pramāṇena vakṣyāmyeṣāṃ vinirṇayam ।। catuḥṣaṣṭikarānkuryāddīrghatvena tu maṇḍapam । dvātriṃśataṃ ca vistāranmartyānāṃ yo bhavediha ।।
ata ūrdhvaṃ na kartavyaḥ kartṛbhirnāṭyamaṇḍapaḥ । yasmādavyaktabhāvaṃ hi tatra nāṭyaṃ vrajediti ।। maṇḍape viprakṛṣṭe tu pāṭhyamuccāritasvaram । anissaraṇadharmatvādvisvaratvaṃ bhṛśaṃ vrajet ।।
yaścāpyāsyagato bhāvo nānādṛṣṭisamanvitaḥ sa veśmanaḥ prakṛṣṭatvād vrajedavyaktatāṃ parām ।। prekṣāgṛhāṇāṃ sarveṣāṃ tasmānmadhyamamiṣyate । yāvatpāṭhyaṃ ca geyaṃ ca tatra śravyataraṃ bhavet ।। prekṣāgṛhāṇāṃ sarveṣāṃ triprakāro vidhiḥ smṛtaḥ ।
vikṛṣṭaścaturasraśca tryasraścaiva prayoktṛbhiḥ ।। kanīyastu smṛtaṃ tryasraṃ caturasraṃ tu madhyamam । jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ ।। devānāṃ mānasī sṛṣṭirgṛheṣūpavaneṣu ca ।
yatnabhāvābhiniṣpannāḥ sarve bhāvā hi mānuṣā ।। tasmāddevakṛtairbhāvairna vispardheta mānuṣaḥ । mānuṣasya tu gehasya sampravakṣyāmi lakṣaṇam ।। bhūmervibhāgaṃ pūrvaṃ tu parīkṣeta prayojaka ।
tato vāstu pramāṇena prārabheta śubhecchayā ।। samā sthirā tu kaṭhinā kṛṣṇā gaurī ca yā bhavet । bhūmistatraiva kartavyaḥ kartṛbhirnāṭyamaṇḍapaḥ ।। prathamaṃ śodhanaṃ kṛtvā lāṅgalena samutkṛṣet ।
asthikīlakapālāni tṛṇagulmāṃśca śodhayet ।। śodhayitvā vasumatīṃ pramāṇaṃ nirdiśettataḥ । (trīṇyuttarāṇi saumyaṃ ca viśākhāpi ca revatī । hastitiṣyānurādhāśca praśastā nāṭyakarmaṇi) ।
puṣyanakṣatrayogena śuklaṃ sūtraṃ prasārayet ।। kārpāsaṃ bālbajaṃ vāpi mauñjaṃ vālkalameva ca । sūtraṃ budhaistu kartavyaṃ yasya cchedo na vidyate ।। ardhacchinne bhavetsūtre svāmino maraṇaṃ dhruvam ।
tribhāgacchinnayā rajvā rāṣṭrakopo vidhīyate ।। chinnāyāṃ tu caturbhāge prayokturnāśa ucyate । hastātprabhraṣṭayā vāpi kaścitvapacayo bhavet ।। tasmānnityaṃ prayatnena rajjugrahaṇamiṣyate ।
kāryaṃ caiva prayatnena mānaṃ nāṭyagṛhasya tu ।। muhūrtenānukūlena tithyā sukaraṇena ca । brāhmaṇāṃstarpayitvā tu puṇyāhaṃ vācayettataḥ ।। śāntitoyaṃ tato dattvā tataḥ sūtraṃ prasārayet ।
catuṣṣaṣṭikarānkṛtvā dvidhā kuryātpunaśca tān ।। pṛṣṭhato yo bhavedbhāgo dvidhābhūtasya tasya tu । samamardhavibhāgena raṅgaśīrṣaṃ prakalpayet ।। paścime ca vibhāge atha nepathyagṛhamādiśet ।
vibhajya bhāgānvidhivadyayathāvadanupūrvaśaḥ ।। śubhe nakṣatrayoge ca maṇḍapasya niveśanam । śaṅkhadundubhinirghoṣairmṛdaṅgapaṇavādibhiḥ ।। sarvātodyaiḥ praṇuditaiḥ sthāpanaṃ kāryameva tu ।
utsāryāṇi tvaniṣṭāni pāṣaṇḍyāśramiṇastathā ।। kāṣāyavasanāścaiva vikalāścaiava ye narāḥ । niśāyāṃ ca baliḥ kāryā nānābhojanasaṃyutaḥ ।। gandhapuṣpaphalopetā diśo daśa samāśritaḥ ।
pūrveṇa śuklānnayuto nīlānno dakṣiṇena ca ।। paścimena baliḥ pīto raktaścaivottareṇa tu । yādṛśaṃ diśi yasyāṃ tu daivataṃ parikalpitam ।। tādṛśastatra dātavyo balirmantrapuraskṛtaḥ ।
sthāpane brāhmaṇebhyaśca dātavyaṃ ghṛtapāyasam ।। madhuparkastathā rājñe kartṛbhyaśca guḍaudanam । nakṣatreṇa tu kartavyaṃ mūlena sthāpanaṃ budhaiḥ ।। muhūrtenānukūlena tithyā sukaraṇena ca ।
evaṃ tu sthāpanaṃ kṛtvā bhittikarma prayojayet ।। bhittikarmaṇi nirvṛtte stambhānāṃ sthāpanaṃ tataḥ । tithinakṣatrayogena śubhena karaṇena ca ।। stambhānāṃ sthāpanaṃ kāryaṃ rohiṇyā śravaṇena vā ।
ācāryeṇa suyuktena trirātropoṣitena ca ।। stambhānāṃ sthāpanaṃ kāryaṃ prāpte sūryodaye śubhe । prathame brāhmaṇastambhe sarpissarṣapasaṃskṛtaḥ ।। sarvaśuklo vidhiḥ kāryo dadyātpāyasameva ca ।
tataśca kṣatriyastambhe vastramālyānulepanam ।। sarva raktaṃ pradātavyaṃ dvijebhyaśca guḍaudanam । vaiśyastambhe vidhiḥ kāryo digbhāge paścimottare ।। sarvaṃ prītaṃ pradātavyaṃ dvijebhyaśca ghṛtaudanam ।
śūdrastambhe vidhiḥ kāryaḥ samyakpūrvottarāśraye ।। nīlaprāyaṃ prayatnena kūsaraṃ ca dvijāśanam । pūrvoktabrāhmaṇastambhe śuklamālyānulepane ।। nikṣipetkanakaṃ mūle karṇābharaṇasaṃśrayam ।
tāmraṃ cādhaḥ pradātavyaṃ stambhe kṣatriyasaṃjñake ।। vaiśyastambhasya mūle tu rajataṃ sampradāpayet । śūdrastambhasya mūle tu dadyādāyasameva ca ।। sarveṣveva tu nikṣepyaṃ stambhamūleṣu kāñcanam ।
svastipuṇyāhaghoṣeṇa jayaśabdena caiva hi ।। stambhānāṃ sthāpanaṃ kāryaṃ puṣpamālāpuraskṛtam । ratnadānaiḥ sagodānairvastradānairanalpakaiḥ ।। brāhmaṇāṃstarpayitvā tu stambhānutthāpayettataḥ ।
acalaṃ cāpyakampañca tathaivāvalitaṃ punaḥ ।। stambhasyotthāpane samyagdoṣā hyete prakīrtitāḥ । avṛṣṭiruktā calane valane mṛtyuto bhayam ।। kampane paracakrāttu bhayaṃ bhavati dāruṇam ।
doṣairetairvihīnaṃ tu stambhamutthāpayecchivam ।। pavitre brāhmaṇastambhe dātavyā dakṣiṇā ca gauḥ । śeṣāṇāṃ bhojanaṃ kāryaṃ sthāpane kartṛsaṃśrayam ।। mantrapūtaṃ ca taddeyaṃ nāṭyācāryeṇa dhīmatā ।
purohitaṃ nṛpaṃ caiva bhojayenmadhupāyasaiḥ ।। kartṝnāpi tathā sarvānkṛsarāṃ lavaṇottarām । sarvamevaṃ vidhiṃ kṛtvā sarvātodyaiḥ pravāditaiḥ ।। abhimantrya yathānyāyaṃ stambhānutthāpayecchuciḥ ।
ayathā'calo girirmerurhimavāṃśca mahābalaḥ ।। jayāvaho narendrasya tathā tvamacalo bhava' । stambhadvāraṃ ca bhittiṃ ca nepathyagṛhameva ca ।। evamutthāpayetajjño vidhidṛṣṭena karmaṇā ।
raṅgapīṭhasya pārśve tu kartavyā mattavāraṇī ।। catustambhasamāyuktā raṅgapīṭhapramāṇataḥ । adhyardhahastotsedhena kartavyā mattavāraṇī ।। utsedhena tayostulyaṃ kartavyaṃ raṅgamaṇḍapam ।
tasyāṃ mālyaṃ ca dhūpaṃ ca gandhaṃ vastraṃ tathaiva ca ।। nānāvarṇāni deyāni tathā bhūtapriyo baliḥ । āyasaṃ tatra dātavyaṃ stambhānāṃ kuśailairadhaḥ ।। bhojane kṛsarāścaiva dātavyaṃ brāhmaṇāśanam ।
evaṃ vidhipuraskāraiḥ kartavyā mattavāraṇī ।। raṅgapīṭhaṃ tataḥ kāryaṃ vidhidṛṣṭeṇa karmaṇā । raṅgaśīrṣastu kartavyaṃ ṣaḍdārukasamanvitam ।। kāryaṃ dvāradvayaṃ cātra nepathyagṛhakasya tu ।
pūraṇe mṛttikā cātra kṛṣṇā deyā prayatnataḥ ।। lāṅgalena samutkṛṣya nirloṣṭatṛṇaśarkaram । lāṅgale śuddhavarṇo tu dhuryo yojyau prayatnataḥ ।। kartāraḥ puruṣaścātra ye aṅgadoṣavivirjitāḥ ।
ahīnāṅgaiśca voḍhavyā mṛttikā piṭakairnavaiḥ ।। evaṃvidhaiḥ prakartavyaṃ raṅgaśīrṣaṃ prayatnataḥ । kūrmapṛṣṭhaṃ na kartavyaṃ matsyapṛṣṭhaṃ tathaiva ca ।। śuddhādarśatalākāraṃ raṅgaśīrṣaṃ praśasyate ।
ratnāni cātra deyāni pūrve vajraṃ vicakṣaṇaiḥ ।। vaiḍūryaṃ dakṣiṇe pārśve sphaṭikaṃ paścime tathā । pravālamuttare caiva madhye tu kanakaṃ bhavet ।। evaṃ raṅgaśiraḥ kṛtvā dārukarma prayojayet ।
ūhapratyūhasaṃyuktaḥ nānāśilpaprayojitam ।। nānāsañjavanopetaṃ bahuvyālopaśobhitam । sasālabhañjikābhiśca samantātsamalaṅkṛtam ।। nirvyūhakuharopetaṃ nānāgrathitavedikam ।
nānāvinyāsasaṃyuktaṃ citrajālagavākṣakam ।। supīṭhadhāriṇīyuktaṃ kapotālīsamākulam । nānākuṭṭimavinyastaiḥ stambhaiścāpyupaśobhitam ।। evaṃ kāṣṭhavidhiṃ kṛtvā bhittikarma prayojayet ।
stambhaṃ vā nāgadantaṃ vā vātāyanamathāpi vā ।। koṇaṃ vā sapratidvāraṃ dvāraviddhaṃ na kārayet । kāryaḥ śailaguhākāro dvibhūmirnāṭyamaṇḍapaḥ ।। mandavātāyanopeto nirvāto dhīraśabdavān ।
tasmānnivātaḥ kartavyaḥ kartṛbhirnāṭyamaṇḍapaḥ ।। gambhīrasvaratā yena kutapasya bhaviṣyati । bhittikarmavidhiṃ kṛtvā bhittilepaṃ pradāpayet ।। sudhākarma bahistasya vidhātavyaṃ prayatnataḥ ।
bhittiṣvatha viliptāsu parimṛṣṭāsu sarvataḥ ।। samāsu jātaśobhāsu citrakarma prayojayet । citrakarmaṇi cālekhyāḥ puruṣāḥ srījanāstathā ।। latābandhāśca kartavyāścaritaṃ cātmbhogajam ।
evaṃ vikṛṣṭaṃ kartavyaṃ nāṭyaveśma prayoktṛbhiḥ ।। punareva hi vakṣyāmi caturaśrasya lakṣaṇam । samantataśca kartavyā hastā dvātriṃśadeva tu ।। śubhabhūmivibhāgastho nāṭyajñairnāṭyamaṇḍapaḥ ।
yo vidhiḥ pūrvamuktastu lakṣaṇaṃ maṅgalāni ca ।। vikṛṣṭe tānyaśeṣāṇi caturaśre api kārayet । caturaśraṃ samaṃ kṛtvā sūtreṇa pravibhajya ca ।। bāhyataḥ sarvataḥ kāryā bhittiḥ śliṣṭeṣṭakā dṛḍhā ।
tatrābhyantarataḥ kāryā raṅgapīṭhopari sthitāḥ ।। daśa prayoktṛbhiḥ stambhāḥ śaktā maṇḍapadhāraṇe । stambhānāṃ bāhyataścāpi sopānākṛti pīṭhakam ।। iṣṭakādārubhiḥ kāryaṃ prekṣakāṇāṃ niveśanam ।
hastapramāṇairutsedhairbhūmibhāgasamutthitaiḥ ।। raṅgapīṭhāvalokyaṃ tu kuryādāsanajaṃ vidhim । ṣaḍanyānantare caiva punaḥ stambhānyathādiśam ।। vidhinā sthāpayetajño dṛḍhānmaṇḍapadhāraṇe ।
aṣṭau stambhānpunaścaiva teṣāmupari kalpayet ।। sthāpyaṃ caiva tataḥ pīṭhamaṣṭahastapramāṇataḥ । viddhāsyamaṣṭahastaṃ ca pīṭhaṃ teṣu tato nyaset ।। tatra stambhāḥ pradātavyāstajñairmaṇḍapadhāraṇe ।
dhāraṇīdhāraṇāste ca śālastrībhiralaṅkṛtāḥ ।। nepathyagṛhakaṃ caiva tataḥ kāryaṃ prayatnataḥ । dvāraṃ caikaṃ bhavettatra raṅgapīṭhapraveśanam ।। janapraveśanaṃ cānyadābhimukhyena kārayet ।
raṅgasyābhimukhaṃ kāryaṃ dvitīyaṃ dvārameva tu ।। aṣṭahastaṃ tu kartavyaṃ raṅgapīṭhaṃ pramāṇataḥ । caturaśraṃ samatalaṃ vedikāsamalaṅkṛtam ।। pūrvapramāṇanirdiṣṭā kartavyā mattavāraṇī ।
catuḥstambhasamāyuktā vedikāyāstu pārśvataḥ ।। samunnataṃ samaṃ caiva raṅgaśīrṣaṃ tu kārayet । vikṛṣṭe tūnnataṃ kāryaṃ caturaśre samaṃ tathā ।। evametena vidhinā caturaśraṃ gṛhaṃ bhavet ।
ataḥ paraṃ pravakṣyāmi tryaśragehasya lakṣaṇam ।। tryaśraṃ trikoṇaṃ kartavyaṃ nāṭyaveśmaprayoktṛbhiḥ । madhye trikoṇamevāsya raṅgapīṭhaṃ tu kārayet ।। dvāraṃ tainaiva koṇena kartavyaṃ tasya veśmanaḥ ।
dvitīyaṃ caiva kartavyaṃ raṅgapīṭhasya pṛṣṭhataḥ ।। vidhiryaścaturaśrasya bhittistambhasamāśrayaḥ । sa tu sarvaḥ prayoktavyastryaśrasyāpi prayoktṛbhiḥ ।। evametena vidhinā kāryā nāṭyagṛhā budhaiḥ ।
punareṣāṃ pravakṣyāmi pūjāmevaṃ yathāvidhiḥ ।। sarvalakṣaṇasaṃpanne kṛte nāṭyagṛhe śubhe । gāvo vaseyuḥ saptāhaṃ saha japyaparairdvijaiḥ ।। tato adhivāsayedveśma raṅgapīṭhaṃ tathaiva ca ।
mantrapūtena toyena prokṣitāṅgo niśāgame ।। yathāsthānāntaragato dīkṣitaḥ prayataḥ śuciḥ । trirātropoṣito bhūtvā nāṭyācāryo ahatāmbaraḥ ।। namaskṛtya mahādevaṃ sarvalokodbhavaṃ bhavam ।
jagatpitāmahaṃ caiva viṣṇumindraṃ guhaṃ tathā ।। sarasvatīṃ ca lakṣmīṃ ca siddhiṃ medhāṃ dhṛtiṃ smṛtim । somaṃ sūryaṃ ca maruto lokapālāṃstathāśvinau ।। mitramagniṃ surānvarṇān rudrānkālaṃ kaliṃ tathā ।
mṛtyuṃ ca niyatiṃ caiva kāladaṇḍaṃ tathaiva ca ।। viṣṇupraharaṇaṃ caiva nāgarājaṃ ca vāsukim । vajraṃ vidyutsamudrāṃśca gandharvāpsaraso munīn ।। bhūtān piśācān yakṣāṃśca guhyakāṃśca maheśvarān ।
asurānnāṭyavighnāṃśca tathā'nyāndaityarākṣasān ।। tathā nāṭyakumārīśca mahāgrāmaṇyameva ca । yakṣāṃśca guhyakāṃścaiva bhūtasaṅghāstathaiva ca ।। etāṃścānyāṃśca devarṣīnpraṇamya racitāñjaliḥ ।
yathāsthānāntaragatānsamāvāhya tato vadet ।। bhavadbhirno niśāyāṃ tu kartavyaḥ samparigrahaḥ । sāhāyyaṃ caiva dātavyamasminnāṭye sahānugaiḥ ।। sampūjya sarvānekatra kutapaṃ samprayujya ca ।
jarjarāya prayuñjīta pūjāṃ nāṭyaprasiddhaye ।। tvaṃ mahendrapraharaṇaṃ sarvadānavasūdanam । nirmitassarvadevaiśca sarvavighnanibarhaṇa ।। nṛpasya vijayaṃ śaṃsa ripūṇāṃ ca parājayam ।
gobrāhmaṇaśivaṃ caiva nāṭyasya ca vivardhanam ।। evaṃ kṛtvā yathānyāyamupāsyaṃ nāṭyamaṇḍape । niśāyāṃ tu prabhātāyāṃ pūjanaṃ prakramediha ।। ārdrāyāṃ vā maghāyāṃ vā yāmye pūrveṣu vā triṣu ।
āśleṣāmūlayorvāpi kartavyaṃ raṅgapūjanam ।। ācāryeṇa tu yuktena śucinā dīkṣitena ca । raṅgasyodyotanaṃ kāryaṃ devatānāṃ ca pūjanam ।। dinānte dāruṇe ghore muhūrte yamadaivate ।
ācamya tu yathānyāyaṃ devatā vai niveśayat ।। raktāḥ pratisarāḥ sūtraṃ raktagandhāśca pūjitāḥ । raktāḥ sumanasaścaiva yacca raktaṃ phalaṃ bhavet ।। yavaissiddhārthakairlājairakṣataiḥ śālitaṇḍulaiḥ ।
nāgapuṣpasya cūrṇena vituṣābhiḥ priyaṅgubhiḥ ।। etairdravyairyutaṃ kuryāddevatānāṃ niveśanam । ālikhenmaṇḍalaṃ pūrvaṃ yathāsthānaṃ yathāvidhiḥ ।। samantastaśca kartavyaṃ hastā ṣoḍaśa maṇḍalam ।
dvārāṇi cātra kurvīta vidhānena caturdiśam ।। madhye caivātra kartavye dve rekhe tiryagūrdhvage । tayoḥ kakṣyāvibhāgena daivatāni niveśayat ।। padmopaviṣṭaṃ brahmāṇaṃ tasya madhye niveśayet ।
ādau niveśyo bhagavānsārdhaṃ bhūtagaṇaiḥ śivaḥ ।। nārāyaṇo mahendraśca skandaḥ sūryo aśvinau śaśī । sarasvatī ca lakṣmīśca śraddhā medhā ca pūrvataḥ ।। pūrvadakṣiṇato vahnirniveśyaḥ svāhayā saha ।
viśvedevāḥ sagandharvā rudrāḥ sarpagaṇāstathā ।। dakṣiṇena niveśyastu yamo mitraśca sānugaḥ । pitṝnpiśācānuragān guhyakāṃśca niveśayat ।। naiṝtyāṃ rākṣasāṃścaiva bhūtāni ca niveśayat ।
paścimāyāṃ samudrāṃśca varuṇaṃ yādasāṃ patim ।। vāyavyāyāṃ diśi tathā sapta vāyūnniveśayet । tatraiva viniveśyastu garuḍaḥ pakṣibhiḥ saha ।। uttarasyāṃ diśi tathā dhanadaṃ saṃnivieśayet ।
nāṭyasya mātṝśca tathā yakṣānatha saguhyakān ।। tathaivottarapūrvāyāṃ nandyādyāṃśca gaṇeśvarān । brahmarṣibhūtasaṃghāṃśca yathābhāgaṃ niveśayat ।। stambhe sanatkumāraṃ tu dakṣiṇe dakṣameva ca ।
grāmaṇyamuttare stambhe pūjārthaṃ saṃniviśayet ।। anenaiava vidhānena yathāsthānaṃ yathāvidhi । suprasādāni sarvāṇi daivatāni niveśayat ।। sthāne sthāne yathānyāyaṃ viniveśya tu devatāḥ ।
tāsāṃ prakurvīta tataḥ pūjanaṃ tu yathārhataḥ ।। devatābhyastu dātavyaṃ sitamālyānulepanam । gandharvavahnisūryobhyo raktamālyānulepanam ।। gandhaṃ mālyaṃ ca dhūpaṃ ca yathāvadanupūrvaśaḥ ।
datvā tataḥ prakurvīta baliṃ pūjāṃ yathāvidhiḥ ।। brahmāṇaṃ madukarpeṇa pāyasena sarasvatīm । śivaviṣṇumahendrādyāḥ sampūjyā modakairatha ।। ghṛtaudanena hutabhukṣomarkau tu guḍaudanaiḥ ।
viśvedevāḥ sagandharvā munayo madhupāyasaiḥ ।। yamamitrau ca sampūjyāvapūpairmodakaistathā । pitṝnpiśācānuragān sarpiḥkṣīreṇa tarpayet ।। pakvānena tu māṃsena surāsīthuphalāsavaiḥ ।
arcayedbhūtasaṃghāṃśca caṇakaiḥ palalāplutaiḥ ।। anenaiva vidhānena sampūjyā mattavāraṇī । pakvāmena tu māṃsena sampūjyā rakṣasāṃ gaṇāḥ ।। surāmāṃsapradāneana dānavānpratipūjayet ।
śeṣāndevagaṇāṃstajjñaḥ sāpūpotkārikaudanaiḥ ।। matsyaiśca piṣṭabhakṣyaiśca sāgarānsaritastathā । sampūjya varuṇaṃ cāpi dātavyaṃ ghṛtapāyasam ।। nānāphūlaphalaścāpi munīnsampratipūjayet ।
vāyūṃśca pakṣiṇaścaiva vicitrairbhakṣyabhojanaiḥ ।। mātṝrnāṭyasya sarvāstā dhanadaṃ ca sahānugaiḥ । apūpairlājikāmiśrairbhakṣyabhojyaiśca pūjayet ।। evameṣāṃ baliḥ kāryo nānābhojanasaṃśrayaḥ ।
punarmantravidhānena balikarma ca vakṣyate ।। devadeva mahābhāga sarvalokapitāmaha । mantrapūtamimaṃ sarvaṃ pratigṛhṇīṣva me balim ।। devadeva mahābhāga gaṇeśa tripurāntaka ।
pragṛhyatāṃ balirdeva mantrapūto mayodyataḥ ।। nārāyaṇāmitagate padmanābha surottama । pragṛhyatāṃ balirdeva mantrapūto mayārpitaḥ ।। purandarāmarapate vajrapāṇe śatakrato ।
pragṛhyatāṃ balirdeva vidhimantrapuraskṛtaḥ ।। devasenāpate skanda bhagavan śaṅkarapriya । baliḥ prītena manasā ṣaṇmukha pratigṛhyatām ।। mahādeva mahāyogindevadeva surottama ।
saṃpragṛhya baliṃ deva rakṣa vighnātsadotthitāt ।। devi devamahābhāge sarasvati haripriye । pragṛhyatāṃ balirmātarmayā bhaktyā samarpitaḥ ।। nānānimittasambhūtāḥ paulastyāḥ sarva eva tu rākṣasendrā mahāsatvāḥ pratigṛhṇīta me balim ।।
lakṣmīḥ siddhirmatirmedhā sarvalokanamaskṛtāḥ । mantrapūtamimaṃ devyaḥ pratigṛhṇantu me balim ।। sarvabhūtānubhāvajña lokajīvana māruta । pragṛhyatāṃ balirdeva mantrapūto mayodyataḥ ।।
devavaktra suraśreṣṭha dhūmaketo hutāśana । bhaktyā samudyato deva baliḥ samprati gṛhyatām ।। sarvagrahāṇāṃ pravara tejorāśe divākara । bhaktyā mayodyato deva baliḥ samprati gṛhyatām ।।
sarvagrahapate soma dvijarāja jagatpriya । pragṛhyatāmeṣa balirmantrapūto mayodyataḥ ।। mahāgaṇeśvarāḥ sarve nandīśvarapurogamāḥ । pragṛtāṃ balirbhaktyā mayā samprati coditaḥ ।।
namaḥ pitṛbhyaḥ sarvebhyaḥ pratigṛhṇantvimaṃ balim । । kāmapāla namo nityaṃ yasyāyaṃ te vidhiḥ kṛtaḥ ।। nāradastumbaruścaiva viśvāvasupurogamāḥ ।
parigṛhṇantu me sarve gandharvā balimudyatam ।। yamo mitraśca bhagavānīśvarau lokapūjitau । imaṃ me pratigṛhṇītāṃ baliḥ mantrapuraskṛtam ।। rasātalagatebhyaśca pannagebhyo namo namaḥ ।
diśantu siddhiṃ nāṭyasya pūjitāḥ pāpanāśanāḥ ।। sarvāmbhasāṃ patirdevo varuṇo haṃsavāhanaḥ । pūjitaḥ prītamānastu sasamudranadīnadaḥ ।। vainateya mahāsatva sarvapakṣipate vibho ।
pragṛhyatāṃ balirdeva mantrapūto mayodyataḥ ।। dhanādhyakṣo yakṣapatirlokapālo dhaneśvaraḥ । saguhyakassayakṣaśca pratigṛhṇātu me balim ।। namo astu nāṭyamātṛbhyo brāhmyādyābhyo namonamaḥ ।
sumukhībhiḥ prasannābhirbaliradya pragṛhyatām ।। rudrapraharaṇaṃ sarvaṃ pratigṛhṇātu me balim । viṣṇupraharaṇaṃ caiva viṣṇubhaktyā mayodyatam ।। tathā kṛtāntaḥ kālaśca sarvaprāṇivadheśvarau ।
mṛtyuśca niyatiścaiva pratigṛhṇātu me balim ।। yāścāsyāṃ mattavāraṇyāṃ saṃśritā vastudevatāḥ । mantrapūtamimaṃ samyakpratigṛhṇantu me balim ।। anye ye devagandharvā diśo daśa samāśritāḥ ।
divyāntarikṣābhaumāśca tebhyaścāyaṃ baliḥ kṛtaḥ ।। kumbhaṃ salilasampūrṇaṃ puṣpamālāpuraskṛtam । sthāpayedraṅgamadhye tu suvarṇaṃ cātra dāpayet ।। ātodyāni tu sarvāṇi kṛtvā vastrottarāṇi tu ।
gandhairmālyaiśca dhūpaiśca bhakṣyairbhojyaiśca pūjayet ।। pūjayitvā tu sarvāṇi daivatāni yathākramam । jarjarastvabhisampūjyaḥ syāttato vighnajarjaraḥ ।। śvetaṃ śirasi vastraṃ syānnīlaṃ raudre ca parvaṇi ।
viṣṇuparvaṇi vai pītaṃ raktaṃ skandasya parvaṇi ।। mṛḍaparvaṇi citraṃ tu deyaṃ vastraṃ hitārthinā । sadṛśaṃ ca pradātavyaṃ dhūpamālyānulepanam ।। ātodyāni tu sarvāṇi vāsobhiravaguṇṭhayet ।
gandhairmālyaiśca dhūpaiśca bhakṣyabhojaiśca pūjayet ।। sarvamevaṃ vidhiṃ kṛtvā gandhamālyānulepanaiḥ । vighnajarjaraṇārthaṃ tu jarjaraṃ tvabhimantrayet ।। atra vighnavināśārthaṃ pitāmahamukhaissuraiḥ ।
nirmitastvaṃ mahāvīryo vajrasāro mahātanuḥ ।। śiraste rakṣatu bramhā sarvairdevaguṇaiaḥ taha । dvitīyaṃ ca haraḥ parva tṛtīyaṃ ca janārdanaḥ ।। caturthaṃ ca kumāraste pañcamaṃ pannagottamaḥ ।
nityaṃ sarve api pāntu tvāṃ surārthe ca śivo bhava ।। nakṣatre abhijiti tvaṃ hi prasūto ahitasūdana । jayaṃ cābhyudayaṃ caiva pārthivasya samāvaha ।। jarjaraṃ pūjayitvaiavaṃ baliṃ sarvaṃ nividya ca ।
agnau homaṃ tataḥ kuryānmantrāhuitipuraskṛtam ।। hutāśa eva dīptābhirulkābhiḥ parimārjanam । nṛpaternartakīnāṃ ca kuryāddīptyabhivardhanam ।। abhidyotya sahātodyairnṛpatiṃ nartakīstathā ।
mantrapūtena toyena punarabhyukṣya tānvadet ।। mahākule prasūtāḥ stha guṇaughaiścāpyalaṅkṛtāḥ । yadvo janmaguṇopetaṃ tadvo bhavatu nityaśaḥ ।। evamuktvā tato vākyaṃ nṛpatairbhūtaye budhaḥ ।
nāṭyayogaprasiddhyarthamāśiṣassamprayojayet ।। sarasvatī dhṛtirmedhā hrīḥ śrīrlakṣmīssmṛtirmatiḥ । pāntu vo mātaraḥ saumyāssiddhidāśca bhavantu vaḥ ।। homaṃ kṛtvā yathānyāyaṃ havirmantrapuraskṛtam ।
bhindyātkumbhaṃ tataścaiva nāṭyācāryaḥ prayatnataḥ ।। abhinne tu bhavetkumbhe svāminaḥ śatruto bhayam । bhinne caiva tu vijñeyaḥ svāminaḥ śatrusaṃkṣayaḥ ।। bhinne kumbhe tataścaiva nāṭyacāryaḥ prayatnataḥ ।
pragṛhya dīpikāṃ dīptāṃ sarvaṃ raṅgaṃ pradīpayet ।। kṣveḍitaiḥ sphoṭitaiścaiva valgitaiśca pradhāvitaiḥ । raṅgamadhye tu tāṃ dīptāṃ saśabdāṃ samprayojayet ।। śaṅkhadundubhinirghoṣairmṛdaṅgapaṇavaistathā ।
sarvātodyaiḥ praṇaditai raṅge yuddhāni kārayet ।। tatra cchinnaṃ va bhinnaṃ ca dāritaṃ ca saśoṇitam । kṣataṃ pradīptamāyastaṃ nimittaṃ siddhilakṣaṇam ।। samyagiṣṭastu raṅgo vai svāminaḥ śubhamāvahet ।
purasyābālavṛddhasya tathā jānapadasya ca ।। duriṣṭastu tathā raṅgo daivatairduradhiṣṭhitaḥ । nāṭyavidhvasanaṃ kuryānnṛpasya ca tathā'śubham ।। ya evaṃ vidhimutsṛjya yatheṣṭaṃ samprayojayet ।
prāpnotyapacayaṃ śīghraṃ tiryagyoniṃ ca gacchati ।। yajñena sammitaṃ hyetadraṅgadaivatapūjanam । apūjayitvā raṅgaṃ tu naiva prekṣāṃ prayojayet ।। pūjitāḥ pūjayantyete mānitā mānayanti ca ।
tasmātsarvaprayatnena kartavyaṃ raṅgapūjanam ।। na tathā pradahatyagniḥ prabhañjanasamīritaḥ । yathā hyapaprayogastu prayukto dahati kṣaṇāt ।। śāstrajñena vinītena śucinā dīkṣitena ca ।
nāṭyācāryeṇa śāntena kartavyaṃ raṅgapūjanam ।। sthānabhraṣṭaṃ tu yo dadyādbalimudvignamānasaḥ । mantrahīno yathā hotā prāyaścittī bhavettu saḥ ।। ityayaṃ yo vidhirdṛṣṭo raṅgadaivatapūjane ।
nave nāṭyagṛhe kāryaḥ prekṣāyāṃ ca prayoktṛbhiḥ ।। evaṃ tu pūjanaṃ kṛtvā mayā proktaḥ pitāmahaḥ । ājñāpaya prabho kṣipraṃ kaḥ prayogaḥ prayujyatām ।। tato asmyukto bhagavatā yojayāmṛtamanthanam ।
etadutsāhajananaṃ suraprītikaraṃ tathā ।। yo ayaṃ samavakārastu dharmakāmārthasādhakaḥ । mayā prāggrathito vidvansa prayogaḥ prayujyatām ।। tasminsamavakāre tu prayukte devadānavāḥ ।
hṛṣṭāḥ samabhavansarve karmabhāvānudarśanāt ।। kasyacitvatha kālasya māmāhāmbujasambhavaḥ nāṭyaṃ sandarśayāmo adya trinetrāya mahātmane ।। tataḥ sārdhaṃ surairgatvā vṛṣabhāṅkaniveśanam । samabhyarcya śivaṃ paścāduvācedaṃ pitāmahaḥ ।।
mayā samavākarastu yo ayaṃ sṛṣṭaḥ surottama । śravaṇe darśane cāsya prasādaṃ kartumarhasi ।। paśyāma iti deveśo druhiṇaṃ vākyamabravīt । tato māmāha bhagavān sajjo bhava mahāmate ।।
tato himavataḥ pṛṣṭhe nānānāgasamākule । bahubhūtagaṇākīrṇe ramyakandaranirzhare ।। pūrvaraṅgaḥ kṛtaḥ pūrvaṃ tatrāyaṃ dvijasattamāḥ । tathā tripuradāhaśca ḍimasaṃjñaḥ prayojitaḥ ।।
tato bhūtagaṇā hṛṣṭāḥ karnabhāvānukīrtanāt । mahādevaśca suprītaḥ pitāmahamathābravīt ।। aho nāṭyamidaṃ samyak tvayā sṛṣṭaṃ mahāmate । yaśasyaṃ ca śubhārthaṃ ca puṇyaṃ buddhivivardhanam ।।
mayāpīdaṃ smṛtaṃ nṛtyaṃ sandhyākāleṣu nṛtyatā । nānākaraṇasaṃyuktairaṅgahārairvibhūṣitam ।। pūrvaraṅgavidhāvasmiṃstvayā samyakprayojyatām । vardhamānakayogeṣu gīteṣvāsāriteṣu ca ।।
mahāgīteṣu caivārthānsamyagevābhineṣyasi । yaścāyaṃ pūrvaraṅgastu tvayā śuddhaḥ prayojitaḥ ।। ebhirvimiśritaścāyaṃ citro nāma bhaviṣyati । śrutvā maheśvaravacaḥ pratyuktastu svayaṃbhuvā ।।
prayogamaṅgahārāṇāmācakṣva surasattama । tatastaṇḍuṃ samāhūya proktavān bhuvaneśvaraḥ ।। prayogamaṅgahārāṇāmācakṣva bharatāya vai । tato ye taṇḍunā proktāstvaṅgahārā mahātmanā ।।
tānvaḥ karaṇasaṃyuktānvyākhyāsyāmi sarecakān । sthirahasto aṅgahārastu tathā paryastakaḥ smṛtaḥ ।। sūcividdhastathā caiva hyapaviddhastathaiva ca । ākṣiptako atha vijñeyastathā coddhaṭṭitaḥ smṛtaḥ ।।
viṣkambhaścaiva samproktastathā caivāparājitaḥ । viṣkambhāpasṛtaścaiava mattākrīḍastathaiva ca ।। svastiko recitaścaiva pārśvasvastika eva ca । vṛścikāpasṛtaḥ prokto bhramaraśca tathāparaḥ ।।
mattaskhalitakaścaiva madādvilasitastathā । gatimaṇḍalako jñeyaḥ paricchinnastathaiva ca ।। parivṛttacito atha syāttathā vaiśākharecitaḥ । parāvṛtto atha vijñeyastathā caivāpyalātakaḥ ।।
pārśvacchedo atha samprokto vidyudbhrāntastathaiva ca । ūrūdvṛttastathā caiva syādālīḍhastathaiva ca ।। recitaścāpi vijñeyastathaivācchuritaḥ smṛtaḥ । ākṣiptarecitaścaiva sambhrāntaśca tathāparaḥ ।।
apasarpastu vijñeyastathā cārdhanikuṭṭakaḥ । dvātriṃśadete samproktā aṅgahārāstu nāmataḥ ।। eteṣāṃ tu pravakṣyāmi prayogaṃ karaṇāśrayam । hastapādapracāraśca yathā yojyaḥ prayoktṛbhiḥ ।।
aṅgahāreṣu vakṣyāmi karaṇeṣu ca vai dvijāḥ । sarveṣāmaṅgahārāṇāṃ niṣpattiḥ karaṇairyataḥ ।। tānyataḥ sampravakṣyāmi nāmataḥ karmatastathā । hastapādasamāyogo nṛtyasya karaṇaṃ bhavet ।।
dve nṛttakaraṇe caiva bhavato nṛttamātṛkā । dvābhyāṃ tribhiścaturbhirvāpyaṅgahārastu mātṛbhiḥ ।। tribhiḥ kalāpakaṃ caiva caturbhiḥ ṣaṇḍakaṃ bhavet । pañcaiva karaṇāni syuḥ saṅghātaka iti smṛtaḥ ।।
ṣaḍbhirvā saptabhirvāpi aṣṭabhirnavabhistathā । karaṇairiha saṃyuktā aṅgahārāḥ prakīrtāḥ ।। eteṣāmeva vakṣyāmi hastapādavikalpanam । talapuṣpapuṭaṃ pūrvaṃ vartitaṃ valitoru ca ।।
apaviddhaṃ samanakhaṃ līnaṃ svastikarecitam । maṇḍalasvastikaṃ caiva nikuṭṭakamathāpi ca ।। tathaivārdhanikuṭṭaṃ ca kaṭicchinnaṃ tathaiva ca । ardharecitakaṃ caiva vakṣaḥsvastikameva ca ।।
unmattaṃ svastikaṃ caiva pṛṣṭhasvastikameva ca । dikṣvastikamalātaṃ ca tathaiva ca kaṭīsamam ।। ākṣiptarecitaṃ caiva vikṣiptākṣiptakaṃ tathā । ardhasvastikamuddiṣṭamañcitaṃ ca tathāparam ।।
bhujaṅgatrāsitaṃ proktamūrdhvajānu tathaiva ca । nikuñcitaṃ ca mattalli tvardhamattalli caiva hi ।। syādrecakanikkuṭṭaṃ ca tathā pādāpaviddhakam । valitaṃ ghūrṇitaṃ caiva lalitaṃ ca tathāparam ।।
daṇḍapakṣaṃ tathā caiva bhujaṅgatrastarecitam । nūpuraṃ caiva samproktaṃ tathā vaiśākharecitam ।। bhramaraṃ caturaṃ caiva bhujaṅgāñcitameva ca । daṇḍarecitakaṃ caiva tathā vṛścikakuṭṭitam ।।
kaṭibhrāntaṃ tathā caiva latāvṛścikameva ca । chinnaṃ ca karaṇaṃ proktaṃ tathā vṛścikarecitam ।। vṛścikaṃ vyaṃsitaṃ caiva tathā pārśvanikuṭṭakam । lalāṭatilakaṃ krāntaṃ kuñcitaṃ cakramaṇḍalam ।।
uromaṇḍalamākṣiptaṃ tathā talavilāsitam । argalaṃ cātha vikṣiptamāvṛttaṃ dolapādakam ।। vivṛttaṃ vinivṛttaṃ ca pārśvakrāntaṃ niśumbhitam । vidyutbhrāntamatikrāntaṃ vivartitakameva ca ।।
gajakrīḍitakaṃ caiva talasaṃsphoṭitaṃ tathā । garuḍaplutakaṃ caiva gaṇḍasūci tathāparam ।। parivṛttaṃ samuddiṣṭaṃ pārśvajānu tathaiva ca । gṛdhrāvalīnakaṃ caiva sannataṃ sūcyathāpi ca ।।
ardhasūcīti karaṇaṃ sūcividdhaṃ tathaiva ca । apakrāntaṃ ca samproktaṃ mayūralalitaṃ tathā ।। sarpitaṃ daṇḍapādaṃ ca hariṇaplutameva ca । preṅkholitaṃ nitambaṃ ca skhalitaṃ karihastakam ।।
prasarpitakamuddiṣṭaṃ siṃhavikrīḍataṃ tathā । siṃhākarṣitamudvṛttaṃ tathopasṛtameva ca ।। talasaṃghaṭṭitaṃ caiva janitaṃ cāvahitthakam । niveśamelakākrīḍamūrūdvṛttaṃ tathaiva ca ।।
madaskhalitakaṃ caiva viṣṇukrāntamathāpi ca । sambhrāntamatha viṣkambhamudghaṭṭitamathāpi ca ।। vṛṣabhakrīḍitaṃ caiva lolitaṃ ca tathāparam । nāgāpasarpitaṃ caiva śakaṭāsyaṃ tathaiva ca ।।
gaṅgāvataraṇaṃ caivetyuktamaṣṭādhikaṃ śatam । aṣṭottaraśataṃ hyetatkaraṇānāṃ mayoditam ।। nṛtye yuddhe niyuddhe ca tatha gatiparikrame । gatipracāre vakṣyāmi yuddhacārīvikalpanam ।।
yatra tatrāpi saṃyojyamācāryairnāṭyaśaktinaḥ । prāyeṇa karaṇe kāryo vāmo vakṣaḥsthitaḥ karaḥ ।। caraṇasyānugaścāpi dakṣiṇastu bhavetkaraḥ । hastapādapracārantu kaṭipārśvorusaṃyutam ।।
uraḥpṛṣṭhodaropetaṃ vakṣyamāṇaṃ nibodhata । yāni sthānāni yāścāryo nṛtyahastāstathaiva ca ।। sā mātṛketi vijñeyā tadyogātkaraṇaṃ bhavet । kaṭī karṇasamā yatra korparāṃsaśirastathā ।।
samunnatamuraścaiva sauṣṭhavaṃ nāma tadbhavet । vāme puṣpapuṭaḥ pārśve pādo agratalasañcaraḥ ।। tathā ca sannataṃ pārśvaṃ talapuṣpapuṭaṃ bhavet । kuñcitau maṇibandhe tu vyāvṛttaparivartitau ।।
hastau nipatitau corvorvartitaṃ karaṇaṃ tu tat । śukatuṇḍau yadā hastau vyāvṛttaparivartitau ।। urū ca valitau yasminvalitorukamucyate । āvartya śukatuṇḍākhyamūrupṛṣṭhe nipātayet ।।
vāmahataśca vakṣaḥstho apyapaviddhaṃ tu tadbhavet । śliṣṭau samanakhau padau karau cāpi pralimbitau ।। dehaḥ svābhāviko yatra bhavetsamanakhaṃ tu tat । patākāñjali vakṣaḥsthaṃ prasāritaśirodharam ।।
nihañcitāṃsakūṭaṃ ca tallinaṃ karaṇaṃ smṛtam । svastikau recitāviddhau viśliṣṭau kaṭisaṃśritau ।। yatra tatkaraṇaṃ jñeyaṃ budhaiḥ svastikarecitam । svastikau tu karau kṛtvā prāṅgamukhordhvatalau samau ।।
tathā ca maṇḍalaṃ sthānaṃ maṇḍalasvastikaṃ tu tat । nikuṭṭitau yadā hastau svabāhuśiraso antare ।। pādau nikuṭṭitau caiva jñeyaṃ tattu nikuṭṭakam । añcitau bāhuśirasi hastastvabhimukhāṅguliḥ ।।
nikuñcitārdhayogena bhavedarthanikuṭṭakam । paryāyaśaḥ kaṭiśchinnā bāhvoḥ śirasi pallavau ।। punaḥpunaśca karaṇaṃ kaṭicchinaṃ tu tadbhavet । apaviddhakaraḥ sūcyā pādaścaiva nikuṭṭitaḥ ।।
saṃnnataṃ yatra pārśvaṃ ca tadbhaveardharecitam । svastikau caraṇau yatra karau vakṣasi recitau ।। nikuñcitaṃ tathā vakṣo vakṣassvastikameva tat । āñcitena tu pādena recitau tu karau yadā ।।
unmataṃ karaṇaṃ tattu vijñeyaṃ nṛtyakovidaiḥ । hastābhyāmatha pādābhyāṃ bhavataḥ svastikau yadā ।। tatsvastikamiti proktaṃ karaṇaṃ karaṇārthibhiḥ । vikṣiptākṣiptabāhubhyāṃ svastikau caraṇau yadā ।।
apakrāntārdhasūcibhyāṃ tatpṛṣṭhasvastikaṃ bhavet । pārśvayoragrataścaiva yatra śliṣṭaḥ karo bhavet ।। svastikau hastapādābhyāṃ taddikṣvastikamucyate । alātaṃ caraṇaṃ kṛtvā vyaṃsayeddakṣiṇaṃ karam ।।
ūrdhvajānukramaṃ kuryādalātakamiti smṛtam । svastikāpasṛtaḥ pādaḥ karau nābhikaṭisthitau ।। pārśvamudvāhitaṃ caiva karaṇaṃ tatkaṭīsamam । hastau hṛdi bhavedvāmaḥ savyaścākṣiptarecitaḥ ।।
recitaścāpaviddhaśca tatsyādākṣiptarecitam । vikṣiptaṃ hastapādaṃ ca tasaivākṣepaṇaṃ punaḥ ।। yatra tatkaraṇaṃ jñeyaṃ vikṣiptākṣiptaptakaṃ dvijāḥ । svastikau caraṇau kṛtvā karihastaṃ ca dakṣiṇam ।।
vakṣasthāne tathā vāmamardhasvastikamādiśet । vyāvṛttaparivṛttastu sa eva tu karo yadā ।। añcito nāsikāgre tu tadañcitamudāhṛtam । kuñcitaṃ pādamutkṣipya tryaśramūruṃ vivartayet ।।
kaṭijānuvivartācca bhujaṅgatrāsitaṃ bhavet । kuñcitaṃ pādamutkṣipya janustanasamaṃ nyaset ।। prayogavaśagau hastāvūrdhvajānu prakīrtitam । vṛścikaṃ caraṇaṃ kṛtvā karaṃ pārśve nikuñcayet ।।
nāsāgre dakṣiṇaṃ caiva jñeyaṃ tattu nikuñcitam । vāmadakṣiṇapādābhyāṃ ghūrṇamānopasarpaṇaiḥ ।। udveṣṭitāpaviddhaiśca hastairmattallyudāhṛtam । sskhalitāpasṛtau pādau vāmahastaśca recitaḥ ।।
savyahastaḥ kaṭisthaḥ syādardhamattalli tatsmṛtam । recito dakṣiṇo hastaḥ pādaḥ savyo nikuṭṭitaḥ ।। dolā caiva bhavedvāmastadrecitanikuṭṭitam । kāryau nābhitaṭe hastau prāṅmukhau khaṭakāmukhau ।।
sūcīviddhāvapakrāntau pādau pādāpaviddhake । apaviddho bhaveddhastaḥ sūcīpādastathaiava ca ।। tathā trikaṃ vivṛttaṃ ca valitaṃ nāma tadbhavet । vartitāghūrṇitaḥ savyo hasto vāmaśca dolitaḥ ।।
svastikāpasṛtaḥ pādaḥ karaṇaṃ ghūrṇitaṃ tu tat । karihasto bhavedvāmo dakṣiṇaśca vivartitaḥ ।। bahuśaḥ kuṭṭitaḥ pado jñeyaṃ tallalitaṃ budhaiḥ । ūrdhvajānuṃ vidhāyātha tasyopari latāṃ nyaset ।।
daṇḍpakṣaṃ tatproktaṃ karṇaṃ nṛtyavedibhiḥ । bhujañgatrāsitaṃ kṛtvā yatrobhāvapi recitau ।। vāmapārśvasthtau hastau bhujaṅgatrastarecitam । trikaṃ suvalitaṃ kṛtvā latārecitakau karau ।।
nūpurśca tathā pādaḥ karaṇe nūpure nyaset । recitau hastapādau ca kaṭī grīvā ca recitā ।। vaiśākhasthānakenaitadbhavevaiśākharecitam । ākṣiptaḥ svastikaḥ pādaḥ karau codveṣṭitau tathā ।।
trikasya valanāccaiva jñeyaṃ bhramarakaṃ tu tat । añcitaḥ syātkaro vāmaḥ savyaścatura eva tu ।। dakṣiṇaḥ kuṭṭitaḥ pādaścaturaṃ tatprakīrtitam । bhujaṅgatrāsitaḥ pādo dakṣiṇo recitaḥ karaḥ ।।
latākhyaśca karo vāmo bhujaṅgāñcitakaṃ bhavet । vikṣiptaṃ hastapādaṃ tu samantādyatra daṇḍavat ।। recyate taddhi karaṇaṃ jñeyaṃ daṇḍakarecitam । vṛścikaṃ caraṇaṃ kṛtvā dvāvapyatha nikuṭṭitau ।।
vidhātavyau karau tattu jñeyaṃ vṛścikakuṭṭitam । sūciṃ kṛtvāpaviddhaṃ ca dakṣiṇaṃ caraṇaṃ nyaset ।। recitā ca kaṭiryatra kaṭibhrāntaṃ taducyate । añcitaḥ pṛṣṭhataḥ pādaḥ kuñcitordhvatalāṅguliḥ ।।
latākhyaśca karo vāmastallatāvṛścikaṃ bhavet । alapadmaḥ kaṭīdeśe chinnā paryāyaśaḥ kaṭī ।। vaiśākhasthānakeneha tacchinnaṃ karaṇaṃ bhavet । vṛścikaṃ caraṇaṃ kṛtvā svastikau ca karavubhau ।।
recitau viprakīrṇau ca karau vṛścikarecitam । bāhuśīrṣāñcitau hastau pādaḥ pṛṣṭhāñcitastathā ।। dūrasannatapṛṣṭhaṃ ca vṛścikaṃ tatprakīrtitam । ālīḍhaṃ sthānakaṃ yatra karau vakṣasi recitau ।।
ūrdhvādho viprakīrṇau ca vyaṃsitaṃ karaṇaṃ tu tat । hastau tu svastikau pārśve tathā pādo nikuṭṭitaḥ ।। yatra tatkaraṇaṃ jñeyaṃ budhaiḥ pārśvanikuṭṭitam । vṛścikaṃ caraṇaṃ kṛtvā pādasyāṅguṣṭhakena tu ।।
lalāṭe tilakaṃ kuryāllalāṭatilakaṃ tu tat । pṛṣṭhataḥ kuñcitaṃ kṛtvā vyatikrāntakramaṃ tataḥ ।। ākṣiptau ca karau kāryau krāntake karaṇe dvijāḥ । ādyaḥ pādo nataḥ kāryaḥ savyahastaśca kuñcitaḥ ।।
uttāno vāmapārśvasthastatkuñcitamudāhṛtam । pralambitābhyāṃ bāhubhyāṃ yadgātreṇānatena ca ।। abhyantarāpaviddhaḥ syāttajjñeyaṃ cakramaṇḍalam । svastikāpasṛtau pādāvapaviddhakramau yadā ।।
uromaṇḍalakau hastāvuromaṇḍalikastu tat । ākṣiptaṃ hastapādaṃ ca kriyate yatra vegataḥ ।। ākṣiotaṃ nāma karaṇaṃ vijñeyaṃ tatdvijottamāḥ । ūrdhvāṅgulitalaḥ pādaḥ pārśvenordhvaṃ prasāritaḥ ।।
prakuryādañcitatalau hastau talavilāsite । pṛṣṭhataḥ prasṛtaḥ pādau dvau tālāvardhameva ca ।। tasyeva cānugo hastaḥ puratastvargalaṃ tu tat । vikṣiptaṃ hastapādaṃ ca pṛṣṭhataḥ pārśvato api vā ।।
ekamārgagataṃ yatra tadvikṣiptamudāhṛtam । prasārya kuñcitaṃ pādaṃ punarāvartayet drutam ।। prayogavaśagau hastau tadāvartamudāhṛtam । kuñcitaṃ pādamutkṣipya pārśvātpārśvaṃ tu ḍolayet ।।
prayogavaśagau hastau ḍolāpādaṃ taducyate । ākṣiptaṃ hastapādaṃ ca trikaṃ caiva vivartayet ।। recitau ca tathā hastau vivṛtte karaṇe dvijāḥ । sūcīviddhaṃ vidhāyātha trikaṃ tu vinivartayet ।।
karau ca recitau kāryau vinivṛtte dvijottamaḥ । pārśvakrāntakramaṃ kṛtvā purastādatha pātayet ।। prayogavaśagau hastau pārśvakrāntaṃ taducyate । pṛṣṭhataḥ kuñcitaḥ pādau vakṣaścaiva samunnatam ।।
tilake ca karaḥ sthāpyastannistambhitamucyate । pṛṣṭhato valitaṃ pādaṃ śiroghṛṣṭaṃ prasārayet ।। sarvato maṇḍalāviddhaṃ vidyudbhrāntaṃ taducyate । atikrāntakramaṃ kṛtvā purastātsaṃprasārayet ।।
prayogavaśagau hastāvatikrānte prakīrtitau । ākṣiptaṃ hastapādaṃ ca trikaṃ caiva vivartitam ।। dvitīyo recito hasto vivartitakameva tat । karṇe añcitaḥ karo vāmo latāhastaśca dakṣiṇaḥ ।।
dolāpādastathā caiva gajakrīḍitakaṃ bhavet । drutamutkṣipya caraṇaṃ purastādatha pātayet ।। talasaṃsphoṭitau hastau talasaṃsphoṭite matau । pṛṣṭhaprasāritaḥ pādaḥ latārecitakau karau ।।
samunnataṃ śiraścaiva garuḍaplutakaṃ bhavet । sūcipādo nataṃ pārśvameko vakṣaḥsthitaḥ karaḥ ।। dvitīyaścāñcito gaṇḍe gaṇḍasūcī taducyate । ūrdhvāpaveṣṭitau hastau sūcīpādo vivartitaḥ ।।
parivṛttatrikaṃ caiva parivṛttaṃ taducyate । ekaḥ samasthitaḥ pāda ūrupṛṣṭhe sthito aparaḥ ।। muṣṭihastaśca vakṣaḥsthaḥ pārśvajānu taducyate । pṛṣṭhaprasāritaḥ pādaḥ kiñcitañcita jānukaḥ ।।
yatra prasārito bāhū tatsyāt gṛdhrāvalīnakam । utplutya caraṇau kāryāvagrataḥ svastikasthitau ।। sannatau ca tathā hastau sannataṃ tadudāhṛtam । kuñcitaṃ pādamutkṣipya kuryādagrasthitaṃ bhuvi ।।
prayogavaśagau hastau sā sūcī parikīrtitā । alapadmaḥ śirohastaḥ sūcīpādaśca dakṣiṇaḥ ।। yatra tatkaraṇaṃ jñeayamardhasūcīti nāmataḥ । pādasūcyā yadā pādo dvitīyastu pravidhyate ।।
kaṭivakṣaḥsthitau hastau sūcīvidhaṃ taducyate । kṛtvoruvalitaṃ pādamapakrāntakramaṃ nyaset ।। prayogavaśagau hastavapakrāntaṃ taducyate । vṛścikaṃ caraṇaṃ kṛtvā recitau ca tathā karau ।।
tathā trikaṃ vivṛttaṃ ca mayūralalitaṃ bhavet । añcitāpasṛtau pādau śiraśca parivāhitam ।। recitau ca tathā hastau tatsarpitamudāhṛtam । nūpuraṃ caraṇaṃ kṛtvā daṇḍapādaṃ prasārayet ।।
kṣiprāviddhakaraṃ caiva daṇḍapādaṃ taducyate । atikrāntakramaṃ kṛtvā samutplutya nipātayet ।। jaṅghāñcitopari kṣiptā tadvidyāddhariṇaplutam । ḍolāpādakramaṃ kṛtvā samutplutya nipātayet ।।
parivṛttatrikaṃ caiva tatpreṅkholitamucyate । bhujāvūrdhvaviniṣkrāntau hastau cābhimukhāṅgulī ।। baddhā cārī tatha caiva nitambe karaṇe bhavet । dolāpādakramaṃ kṛtvā hastau tadanugāvubhaua ।।
recitau ghūrṇitau vāpi skhalitaṃ karaṇaṃ bhavet । eko vakṣaḥsthito hastaḥ prodveṣṭitatalo aparaḥ ।। añcitaścaraṇaścaiva prayojyaḥ karihastake । ekastu recito hasto latākhyastu tathā paraḥ ।।
prasarpitatalau pādau prasarpitakameva tat । alātaṃ ca puraḥkṛtvā dvitīyaṃ ca drutakramam ।। hastau pādānugau cāpi siṃhavikrīḍite smṛtau । pṛṣṭhaprasarpitaḥ pādastathā hastau nikuñcitau ।।
punastathaiva kartavyau siṃhākarṣtake dvijāḥ । ākṣiptahastamākṣiptadehamākṣiptapādakam ।। advṛttagātramityetadudvṛtāṃ karaṇaṃ smṛtam । ākṣiptacaraṇaścaiko hastau tasyaiva cānugau ।।
ānataṃ ca tatha gātraṃ tayopasṛtakaṃ bhavet dolāpādakramaṃ kṛtvā talasaṅghaṭṭitau karau ।। recayecca karaṃ vāmaṃ talasaṅghaṭṭite sadā । eko vakṣaḥsthito hasto dvtīyaśca pralambitaḥ ।। talāgrasaṃsthitaḥ pādo janite karaṇe bhavet ।
janitaṃ karaṇaṃ kṛtvā hastau cābhimukhāṅgulī ।। śanairnipatito caiva jñeyaṃ tadavahitthakam । karau vakṣaḥsthitau kāryāvurau nirbhugnameva ca ।। maṇḍalasthānakaṃ caiva niveśaṃ karaṇaṃ tu tat ।
talasañcarapādābhyāmutplutya patanaṃ bhavet ।। saṃnataṃ valitaṃ gātramelakākrīḍitaṃ tu tat । karamāvṛttakaraṇamūrupṛṣṭhe añcitaṃ nyaset ।। jaṅghāñcitā tathodvṛttā hyūrūdvṛttaṃ tu tadbhavet ।
karau pralambitau kāryo śiraśca parivāhitam ।। pādau ca valitāvidhdaua madaskhalitake dvijāḥ । puraḥ prasāritaḥ pādaḥ kuñcito gaganonmukhaḥ ।। karau ca recitau yatra viṣṇukrāntaṃ taducyate ।
karamāvartitaṃ kṛtvā hyūrupṛṣṭhe nikuñcayet ।। ūruścaiva tathāviddhaḥ sambhrāntaṃ karaṇaṃ tu tat । apaviddhaḥ karaḥ sūcyā pādaścaiva nikuṭṭitaḥ ।। vakṣaḥsthaśca karo vāmo viṣkambhe karaṇe bhavet ।
pādāvuddhaṭṭitau kāryau talasaṅghaṭṭitau karau ।। nataśca pārśvaṃ kartavyaṃ budhairuddhaṭṭite sadā । prayujyālātakaṃ pūrvaṃ hastau cāpi hi recayet ।। kuñcitāvañcitau caiva vṛṣabhakrīḍite sadā ।
recitāvañcitau hastau lolitaṃ vartitaṃ śiraḥ ।। ubhayoḥpārśvayoryatra tallolitamudāhṛtam । svastikāpasṛtau pādau śiraśca parivāhitam ।। recitau ca tathā hastau syātāṃ nāgāpasarpite ।
niṣaṇṇāṅgastu caraṇaṃ prasārya talasañcaram ।। udvāhitamuraḥ kṛtvā śakaṭāsyaṃ prayojayet । ūrdhvāṅgulitalau pādau tripatākāvadhomukhau ।। hastau śirassannataṃ ca gaṅgāvataraṇaṃ tviti ।
yāni sthānāni yāścāryo vyāyāme kathitāni tu ।। pādapracārastveṣāṃ tu karaṇānāmayaṃ bhavet । ye cāpi nṛttahastāstu gaditā nṛttakarmaṇi ।। teṣāṃ samāsato yogaḥ karaṇeṣu vibhāvyate ।
prāyeṇa karaṇe kāryo vāmo vakṣaḥsthitaḥ karaḥ ।। caraṇaścānugaścāpi dakṣiṇastu bhavetkaraḥ । cāryaścaiva tu yāḥ proktā nṛttahastāstathaiva ca ।। sā mātṛketi vijñeyā tadbhedātkaraṇāni tu ।
aṣṭottaraśataṃ hyetatkaraṇānāṃ mayoditam ।। ataḥ paraṃ pravakṣyāmi hyaṅgahāravikalpanam । prasāryotkṣipya ca karau samapādaṃ prayojayet ।। vyaṃsitāpasṛtaṃ savyaṃ hastamūrdhvaṃ prasārayet ।
pratyālīḍhaṃ tataḥ kuryāt tathaiva ca nikuṭṭakam ।। ūrūdvṛttaṃ tataḥ kuryādakṣiptaṃ svastikaṃ tataḥ । nitambaṃ kari hastaṃ ca kaṭicchinnaṃ ca yogataḥ ।। sthirahasto bhavedeṣa tvaṅgahāro harapriyaḥ ।
talapuṣpāpaviddhe dve vartitaṃ saṃnikuṭṭikam ।। ūrūdvṛttaṃ tathākṣiptamuromaṇḍalameva ca । nitambaṃ karihastaṃ ca kaṭicchinnaṃ tathaiva ca ।। eṣa paryastako nāma hyaṅgahāro harodbhavaḥ ।
alapallavasūcīṃ ca kṛtvā vikṣiptameva ca ।। āvartitaṃ tataḥ kuryāttathaiava ca nikuṭṭakam । ūrūdvṛttaṃ tathākṣiptamuromaṇḍalameva ca ।। karihastaṃ kaṭicchinnaṃ sūcīviddho bhavedayam ।
apaviddhaṃ tu karaṇaṃ sūcīviddhaṃ tathaiva ca ।। udveṣṭitena hastena trikaṃ tu parivartayet । uromaṇḍalakau hastau kaṭicchinnaṃ tathaiva ca ।। apaviddho aṅgahārāśca vijñeyo ayaṃ prayoktṛbhiḥ ।
karaṇaṃ nūpuraṃ kṛtvā vikṣiptālātake punaḥ ।। punarākṣiptakaṃ kuryāduromaṇḍalakaṃ tathā । nitambaṃ karihastaṃ ca kaṭicchinnaṃ tathaiva ca ।। ākṣiptakaḥ sa vijñeyo hyaṅgahāraḥ prayoktṛbhiḥ ।
udveṣṭitāpaviddhastu karaḥ pādo nikuṭṭitaḥ ।। punastainaiva yogena vāmapārśve bhavedatha । uromaṇḍalakau hastau nitambaṃ karihastakam ।। kartavyaṃ sakaṭicchinnaṃ nṛtye tūddhaṭṭite sadā ।
paryāyodveṣṭitau hastau pādau caiva nikuṭṭitau ।। kuñcitāvañcitaua caiva hyūrūdvṛttaṃ tathaiva ca । caturaśraṃ karaṃ kṛtvā pādena ca nikuṭṭakam ।। bhujaṅgatrāsitaṃ caiva karaṃ codviṣṭitaṃ punaḥ ।
paricchinnaṃ ca kartavyaṃ trikaṃ bhramarakeṇa tu ।। karihastaṃ kaṭicchinnaṃ viṣkambhe parikīrtitam । daṇḍapādaṃ karaṃ caiva vikṣipyākṣipya caiva hi ।। vyaṃsitaṃ vāmahastaṃ ca saha pādena sarpayet ।
nikuṭṭakadvayaṃ kāryamākṣiptaṃ maṇḍalorasi ।। karihastaṃ kaṭicchinnaṃ kartavyamaparājite । kuṭṭitaṃ karaṇaṃ kṛtvā bhujaṅgatrāsitaṃ tathā ।। recitena tu hastena patākaṃ hastamādiśet ।
ākṣiptakaṃ prayuñjīta hyuromaṇḍalakaṃ tathā ।। latākhyaṃ sakaṭakacchinnaṃ viṣkambhāpasṛte bhavet । trikaṃ suvalitaṃ kṛtvā nūpuraṃ karaṇaṃ tathā ।। bhujaṅgatrāsitaṃ savyaṃ tathā vaiśākharecitam ।
ākṣiptakaṃ tataḥ kṛtvā paricchinnaṃ tathaiva ca ।। bāhyabhramarakaṃ kuryāduromaṇḍalameva ca । nitambaṃ karihastaṃ ca kaṭicchinnaṃ tathaiva ca ।। mattākrīḍo bhavedeṣa hyaṅgahāro harapriyaḥ ।
recitaṃ hastapādaṃ ca kṛtvā vṛścikameva ca ।। punastenaiva yogena vṛścikaṃ samprayojayet । nikuṭṭakaṃ tathā caiva savyāsavyakṛtaṃ kramāt ।। latākhyaḥ sakaṭicchedo bhavetsvastikarecite ।
pārśve tu svastikaṃ baddhvā kāryaṃ tvatha nikuṭṭakam ।। dvitīyasya ca pārśvasya vidhiḥ syādyameva hi । tataśca karamāvartya hyūrūpṛṣṭhe nipātayet ।। ūrūdvṛttaṃ tataḥ kuryādākṣiptaṃ punareva hi ।
nitambaṃ karihastaṃ ca kaṭicchinnaṃ tathaiva ca ।। pārśvasvastika ityeṣa hyaṅgahāraḥ prakīrtitaḥ । vṛścikaṃ karaṇaṃ kṛtvā latākhyaṃ hastameva ca ।। tameva ca karaṃ bhūyo nāsāgre sannikuñcayet ।
tamevodveṣṭitaṃ kṛtvā nitambaṃ parivartayet ।। karihastaṃ kaṭicchinnaṃ vṛścikāpasṛte bhavet । kṛtvā nūpurapādaṃ tu tathākṣiptakameva ca ।। paricchinnaṃ ca kartavyaṃ sūcīpādaṃ tathaiva ca ।
nitambaṃ karihastaṃ cāpyuromaṇḍalakaṃ tathā ।। kaṭīcchinnaṃ tataścaiva bhramaraḥ sa tu saṃjñitaḥ । matallikaraṇaṃ kṛtvā karamāvartya dakṣiṇam ।। kapolasya pradeśe tu kāryaṃ samyaṅnikuñcitam apaviddhaṃ drutaṃ caiva talasaṃsphoṭasaṃyutam ।।
karihastaṃ kaṭicchinnaṃ mattaskhalitake bhavet । dolaiḥ karaiḥ pracalitaiḥ svastikāpasṛtaiḥ padaiḥ ।। añcitairvalitairhastaistalasaṅghaṭṭitaistathā । nikuṭṭitaṃ ca kartavyamūrūdvṛtaṃ tathaiva ca ।।
karihastaṃ kaṭicchinnaṃ madādvilasite bhavet । maṇḍalaṃ sthānakaṃ kṛtvā tathā hastau ca recitau ।। udghaṭṭitena pādena mattallikaraṇaṃ bhavet । ākṣiptaṃ karaṇaṃ caiva hyuromaṇḍalameva ca ।।
kaṭicchinnaṃ tathā caiva bhavettu gatimaṇḍale । samapādaṃ prayujyātha paricchinnaṃ tvanantaram ।। āviddhena tu pādena bāhyabhramarakaṃ tathā । vāmasūcyā tvatikrāntaṃ bhujaṅgatrāsitaṃ tathā ।।
karihastaṃ kaṭicchinnaṃ paricchinne vidhīyate । śirasastūpari sthāpyau svastiakau vicyutau karau ।। tataḥ savyaṃ karaṃ cāpi gātramānamya recayet । punarutthāpayettatra gātramunnamya recitam ।।
latākhyau ca karau kṛtvā vṛścikaṃ samprayojayet । recitaṃ karihastaṃ ca bhujaṅgatrāsitaṃ tathā ।। ākṣiptakaṃ prayuñjīta svastikaṃ pādameva ca । parāṅgmukhavidhirbhūya evameva bhavediha ।।
karihastaṃ kaṭicchinnaṃ parivṛttakarecitee । recitau saha gātreṇa hyapaviddhau karau yadā ।। punastenaiva deśena gātramunnamya recayet । kuryānnūpurapādaṃ ca bhujaṅgatrāsitaṃ tathā ।।
recitaṃ maṇḍalaṃ caiva bāhuśīrṣe nikuñcayet । ūrūdvṛttaṃ tathākṣiptamuromaṇḍalameva ca ।। karihastaṃ kaṭicchinnaṃ kuryādvaiśākharecite । ādyaṃ tu janitaṃ kṛtvā pādamekaṃ prasārayet ।।
tathaivālātakaṃ kuryāt trikaṃ tu parivartayet । añcitaṃ vāmahastaṃ ca gaṇḍadeśe nikuṭṭayet ।। kaṭicchinnaṃ tathā caiva parāvṛtte prayojayet । svastikaṃ karaṇaṃ kṛtvā vyaṃsitau ca karau punaḥ ।।
alātakaṃ prayuñjīta hyūrdhvajānu nikuñcitam । ardhasūcī ca vikṣiptamudvṛttākṣiptake tathā ।। karihastaṃ kaṭicchinnamaṅgahāre hyalātake । nikuṭya vakṣasi karāvūrdhvajānu prayojayet ।।
ākṣiptasvastikaṃ kṛtvā trikaṃ tu parivartayet । uromaṇḍalakau hastau nitambaṃ karihastakam ।। kaṭicchinnaṃ tathā caiva pārśvacchede vidhīyate । sūcīvāmapadaṃ dadhyādvidyudbhrāntaṃ ca dakṣiṇam ।।
dakṣiṇena punaḥ sūcī vidyudbhrāntaṃ ca vāmataḥ । paricchinnaṃ tathā caiva hyatikrāntaṃ ca vāmakam ।। latākhyaṃ sakaṭicchinnaṃ vidyudbhrāntaśca sa smṛtaḥ । kṛtvā nūpurapādaṃ tu savyavāmau pralambitau ।।
karau pārśve tatastābhyāṃ vikṣiptaṃ samprayojayet । tābhyāṃ sūcī tathā caiva trikaṃ tu parivartayet ।। latākhyaṃ sakaṭicchinnaṃ kurtādudvṛttake sadā । ālīḍhavyaṃsitau hastau bāhuśīrṣe nikuṭṭayet ।।
nūpuraścaraṇo vāmastathālātaśca dakṣiṇaḥ । tenaivākṣiptakaṃ kuryāduromaṇḍalakau karau ।। karihastaṃ kaṭicchinnamālīḍhe samprayojayet । hastaṃ tu recitaṃ kṛtvā pārśvamānasya recayet ।।
punastenaiva yogena gātramānasya recayet । recitaṃ karaṇaṃ kāryamuromaṇḍalameva ca ।। kaṭicchinnaṃ tu kartavyamaṅgahāre tu recite । nūpuraṃ caraṇaṃ kṛtvā trikaṃ tu parivartayet ।।
vyaṃsitena tu hastena trikameva vivartayet । vāmaṃ cālātakaṃ kṛtvā sūcīmatraiva yojayet ।। karihastaṃ kaṭicchinnaṃ kuryādācchurite sadā । recitau svastikau pādau recitau svastikau karau ।।
kṛtvā viśleṣamevaṃ tu tenaiva vidhinā punaḥ । punarutkṣepaṇaṃ caiva recitaireva kārayet ।। udvṛttākṣiptake caiva hyuromaṇḍalameva ca । nitambaṃ karihastaṃ ca kaṭicchinnaṃ tathaiva ca ।।
ākṣiptarecito hyeṣa karaṇānāṃ vidhiḥ smṛtaḥ । vikṣipta karaṇaṃ kṛtvā hastapādaṃ mukhāgamam ।। vāmasūcisahakṛtaṃ vikṣipedvāmakaṃ karam । vakṣaḥsthāne bhavetsavyo valitaṃ trikameva ca ।।
nūpurākṣiptake caiva hyardhasvastikameva ca । nitambaṃ karihastaṃ ca hyuromaṇḍalakaṃ tathā ।। kaṭicchinnaṃ ca kartavyaṃ sambhrānte nṛttayoktṛbhiḥ । apakrāntakramaṃ kṛtvā vyaṃsitaṃ hastameva ca ।।
kuryādudveṣṭitaṃ caiva hyardhasūcīṃ tathaiva ca । vikṣiptaṃ sakaṭicchinnamudvṛttākṣiptake tathā ।। karihastaṃ kaṭicchinnaṃ kartavyamapasarpite । kṛtvā nūpurapādaṃ ca drutamākṣipya ca kramam ।।
pādasya cānugau hastau trikaṃ ca parivartayet । nikuṭya karapādaṃ cāpyuromaṇḍalakaṃ punaḥ ।। karihastaṃ kaṭicchinnaṃ kāryamardhanikuṭṭake । dvātriṃśadete samproktā hyaṅgahārā dvijottamāḥ ।।
caturo recakāṃścāpi gadato me nibodhata । pādarecaka ekaḥ syāt dvitīyaḥ kaṭirecakaḥ ।। kararecakastṛtīyastu caturthaḥ kaṇṭharecakaḥ । [recitākhyaḥ pṛthagbhāve valane cābhidhīyate ।
udvāhanātpṛthagbhāvāccalanāccāpi recakaḥ ।। pārśvātpārśve tu gamanaṃ skhalitaiścalitaiḥ padaiḥ । vividhaiścaiva pādasya pādarecaka ucyate ।। trikasyodvartanaṃ caiva chaṭīvalanameva ca ।
tathā'pasarpaṇaṃ caiva kaṭirecaka ucyate ।। udvartanaṃ parikṣepo vikṣepaḥ parivartanam । visarpaṇaṃ ca hastasya hastarecaka ucyate ।। udvāhanaṃ sannamanaṃ tathā pārśvasya sannatiḥ ।
bhramaṇaṃ cāpi vijñeyo grīvāyā recako budhaiḥ] ।। recakairaṅgahāraiśca nṛtyantaṃ vīkṣya śaṅkaram ।। sukumāraprayogeṇa nṛtyantīṃ caiva pārvatīm । mṛdañgabherīpaṭahairbhāṇḍaḍiṇḍimagomukhaiḥ ।।
paṇavairdaduraiścaiva sarvātodyaiḥ pravāditaiḥ । dakṣayajñe vinihate sandhyākāle maheśvaraḥ ।। nānāṅgahāraiḥ prānṛtyallayatālavaśānugaiaḥ । piṇḍibandhāṃstato dṛṣṭvā nandibhadramukhā gaṇāḥ ।।
cakruste nāma piṇḍīnāṃ bandhamāsāṃ salakṣaṇam । īśvarasyeśvarī pinḍī nandinaścāpi paṭṭasī ।। caṇḍikāyā bhavetpiṇḍī tathā vai siṃhavāhinī । tārkṣyapiṇḍī bhavedviṣṇoḥ padmapiṇḍī svayaṃbhuvaḥ ।।
śakrasyairāvatī piṇḍī jhaṣapiṇḍī tu mānmathī । śikhipiṇḍī kumārasya rūpapiṇḍī bhavecchriyaḥ ।। dhārāpiṇḍī ca jāhnavyāḥ pāśapiṇḍī yamasya ca । vāruṇī ca nadīpiṇḍī yākṣī syāddhanadasya tu ।।
halapiṇḍī balasyāpi sarpapiṇḍī tu bhoginām । gāṇeśvarī mahāpiṇḍī dakṣayajñavimardinī ।। triśūlākṛtisaṃsthānā raudrī syādandhakadviṣaḥ । evamanyāsvapi tathā devatāsu yathākramam ।।
dhvajabhūtāḥ prayoktavyāḥ piṇḍībandhāḥ sucihnitāḥ । recakā aṅgahārāśca piṇḍībandhātasthaiva ca ।। sṛṣṭvā bhagavatā dattāstaṇḍave munaye tadā । tenāpi hi tataḥ samyaggānabhāṇḍasamanvitaḥ ।।
nṛttaprayogaḥ sṛṣṭo yaḥ sa tāṇḍava iti smṛtaḥ । yadā prāptyarthamarthānāṃ tajjñairabhinayaḥ kṛtaḥ ।। kasmānṛttaṃ kṛtaṃ hyetatkaṃ svabhāvamapekṣate । na gītakārthasambaddhaṃ na cāpyarthasya bhāvakam ।।
kasmānnṛttaṃ kṛtaṃ hyetadgīteṣvāsāriteṣu ca । atrocyate na khalvarthaṃ kañcinnṛttamapekṣate ।। kiṃ tu śobhāṃ prajanayediti nṛttaṃ pravartitam । prāyeṇa sarvalokasya nṛttamiṣṭaṃ svabhāvataḥ ।।
maṅgalamiti kṛtvā ca nṛttametatprakīrtitam । vivāhaprasavāvāhapramodābhyuadayādiṣu ।। vinodakāraṇaṃ ceti nṛttametatpravartitam । ataścaiva pratikṣepādbhūtasaṅghaiḥ pravartitāḥ ।।
ye gītakādau yujyante samyaṅnṛttavibhāgakāḥ । devena cāpi samproktastaṇḍustāṇḍavapūrvakam ।। gītaprayogamāśritya nṛttametatpravartyatām । prāyeṇa tāṇḍavavidhirdevastutyāśrayo bhavet ।।
sukumāraprayogaśca śṛṅgārarasasambhavaḥ । tasya taṇḍuprayuktasya tāṇḍavasya vidhikriyām ।। vardhamānakamāsādya sampravakṣyami lakṣaṇam । kalānāṃ vṛddhimāsādya hyakṣarāṇāṃ ca vardhanāt ।।
layasya vardhanāccāpi vardhamānakamucyate । kṛttvā kutapavinyāsaṃ yathāvaddvijasattamāḥ ।। āsāritaprayogastu tataḥ kāryaḥ prayoktṛbhiḥ । tatra tūpohanaṃ kṛttvā tantrīgānasamanvitam ।।
kāryaḥ praveśo nartakyā bhāṇḍavādyasamanvitaḥ । viśuddhakaraṇāyāṃ tu jātyāṃ vādyaṃ prayojayet ।। gatyā vādyānusāriṇyā tasyāścārīṃ prayojayet । vaiśākhasthānakeneha sarvarecakacāriṇī ।।
puṣpāñjalidharā bhūtvā praviśedraṅgamaṇḍapam । puṣpāñjaliṃ visṛjyātha raṅgapīṭhaṃ parītya ca ।। praṇamya devatābhyaśca tato abhinayamācaret । yatrābhineyaṃ gītaṃ syāttatra vādyaṃ na yojayet ।।
aṅgahāraprayoge tu bhāṇḍavādyaṃ vidhīyate । samaṃ raktaṃ vibhaktaṃ ca sphuṭaṃ śuddhaprahārajam ।। nṛttāṅgagrāhi vādyajñairvādyaṃ yojyaṃ tu tāṇḍave । prayujya gītavādye tu niṣkrāmennartakī tataḥ ।।
anenaiva vidhānena praviśantyaparāḥ pṛthak । anyāścānukrameṇātha piṇḍīṃ badhnanti yāḥ striyaḥ ।। tāvatparyastakaḥ kāryo yāvatpiṇḍī na badhyate । piṇḍīṃ baddhvā tataḥ sarvā niṣkrāmeyuḥ striyastu tāḥ ।।
piṇḍībandheṣu vādyaṃ tu kartavyamiha vādakaiaḥ । paryastakapramāṇena citraughakaraṇānvitam ।। tatropavāhanaṃ bhūyaḥ kāryaṃ pūrvavadeva hi । tataścāsāritaṃ bhūyo gāyanaṃ tu prayojayet ।।
pūrveṇaiva vidhānena praviśeccāpi nartakī । gītakārthaṃ tvabhinayed dvitīyāsāritasya tu ।। tadeva ca punarvastu nṛttenāpi pradarśayet । āsārite samāpte tu niṣkrāmennartakī tataḥ ।।
pūrvavatpraviśantyanyāḥ prayogaḥ syātsa eva hi । evaṃ pade pade kāryo vidhirāsāritasya tu ।। bhāṇḍavādyakṛte caiva tathā gānakṛte api ca । ekā tu prathamaṃ yojyā dve dvitīyaṃ tathaiva ca ।।
tisro vastu tṛtīyaṃ tu catasrastu caturthakam । piṇḍīnāṃ vidhayaścaiva catvāraḥ samprakīrtitāḥ ।। piṇḍī śṛṅkhalikā caiva latābandho atha bhedyakaḥ । piṇḍībandhastu piṇḍatvādgulmaḥ śṛṅkhalikā bhavet ।।
jālopanaddhā ca latā sanṛtto bhedyakaḥ smṛtaḥ । piṇḍībandhaḥ kaniṣṭhe tu śṛṅkhalā tu layāntare ।। madhyame ca latābandho jyeṣṭhe caivātha bhedyakaḥ । piṇḍīnāṃ vividhā yoniryantraṃ bhadrāsanaṃ tathā ।।
śikṣāyogastathā caiva prayoktavyaḥ prayoktṛbhiḥ । evaṃ prayogaḥ kartavyo vardhamāne tapodhanāḥ ।। gītānāṃ chandakānāṃ ca bhūyo vakṣyāmyahaṃ vidhim । yāni vastunibaddhāni yāni cāṅgikṛtāni tu ।।
gītāni teṣāṃ vakṣyāmi prayogaṃ nṛttavādyayoḥ । tatrāvataraṇaṃ kāryaṃ nartakyāḥ sārvabhāṇḍikam ।। kṣepapratikṣepakṛtaṃ bhāṇḍopohanasaṃskṛtam । prathamaṃ tvabhineyaṃ syadgītake sarvavastukam ।।
tadeva ca punarvastu nṛtteenāpi pradarśeyat । yo vidhiḥ pūrvamuktastu nṛttābhinayavādite ।। āsāritavidhau sa syādgītānāṃ vastukeṣvapi । evaṃ vastunibandhānāṃ gītakānāṃ vidhiḥ smṛtaḥ ।।
śṛṇutāṅganibaddhānāṃ gītānāmapi lakṣaṇam । ya eva vastukavidhirnṛttābhinayavādite ।। tamevāṅganibaddheṣu cchandakeṣvapi yojayet । vādyaṃ gurvakṣarakṛtaṃ tathālpākṣarameva ca ।।
mukhe sopohane kuryādvarṇānāṃ viprakarṣataḥ । yadā gītivaśādaṅgaṃ bhūyo bhūyo nivartate ।। tatrādyamabhineyaṃ syāccheṣaṃ nṛttena yojayet । yadā gītivaśādaṅgaṃ bhūyo bhūyo nivartate ।।
tripāṇilayasaṃyuktaṃ tatra vādyaṃ prayojayet । yathā layastathā vādyaṃ kartavyamiha vādakaiḥ ।। [tataṃ cānugataṃ cāpi oghaṃ ca karaṇānvitam । sthire tattvaṃ prayoktavyaṃ madhye cānugataṃ bhavet ।।
bhūyaścaughaḥ prayoktavyastveṣa vādyagato vidhiḥ । chandogītakamāsādya tvaṅgāni parivartayet ।। eṣa kāryo vidhirnityaṃ nṛttābhinayavādite । yāni vastunibaddhāni teṣāmante graho bhavet ।
aṅgānāṃ tu parāvṛttāvādāveva graho mataḥ] ।। evameṣa vidhiḥ kāryo gīteṣvāsāriteṣvapi । devastutyāśrayaṃ hyetatsukumāraṃ nibodhata ।। strīpuṃsayostu saṃlāpo yastu kāmasamudbhavaḥ ।
tajjñeyaṃ sukumāraṃ hi śṛṅgārarasasambhavam ।। yasyāṃ yasyāmavasthāyāṃ nṛttaṃ yojyaṃ prayoktṛbhiḥ । tatsarvaṃṃ saṃpravakṣyāmi tacca me śṛṇuta dvijāḥ ।। aṅgavastunivṛttau tu tathā varṇanivṛttiṣu ।
tathā cābhudayasthāne nṛttaṃ tajjñaḥ prayojayet ।। yattu saṃdṛśyate kiñciddampatyormadanāśrayam । nṛttaṃ tatra prayoktavyaṃ praharṣārthaguṇodbhavam ।। yatra sannihite kānte ṛtukālādidarśanam ।
gītakārthābhisaṃbaddhaṃ nṛttaṃ tatrāpi ceṣyate ।। khaṇḍiatā vipralabdhā vā kalahāntaritāpi vā । yasminnaṅge tu yuvatirna nṛttaṃ tatra na yojayet ।। sakhīpravṛtte saṃlāpe tathā'sannihite priye ।
na hi nṛttaṃ prayoktavyaṃ yasyā na proṣitaḥ priyaḥ ।। [dūtyāśrayaṃ yadā tu syādṛtukālādi darśanam । autsukyacintāsaṃbaddhaṃ na nṛttaṃ tatra yojayet] ।। yasminnaṅge prasādaṃ tu gṛhnīyānnāyikā kramāt ।
tataḥprabhṛti nṛttaṃ tu śeṣeṣvaṅgeṣu yojayet ।। devastutyāśrayakṛtaṃ yadaṅgaṃ tu bhavedatha । māheśvarairaṅgahārairuddhataistatprayojayet ।। yattu śṛṅgārasaṃbaddhaṃ gānaṃ strīpuruṣāśrayam ।
devīkṛtairaṅgahārairlalitaistatprayojayet ।। catuṣpadā narkuṭake khañjake parigītake । vidhānaṃ sampravakṣyāmi bhāṇḍavādyavidhiṃ prati ।। khañjanarkuṭasaṃyuktā bhasvedyā tu catuṣpadā ।
pādānte sannipāte tu tasyā bhāṇḍagraho bhavet ।। yā dhruvā chandasā yaktā samapādā samākṣarā । tasyāḥ pādāvasāne tu pradeśinyā graho bhavet ।। kṛtvaikaṃ parivartaṃ tu gānasyābhinayasya ca ।
punaḥ pādanivṛttiṃ tu bhāṇḍavādyena yojayet ।। a~ṅgavastunivṛtau tu varṇāntaranivṛttiṣu । tathopasthāpane caiva bhāṇḍavādyaṃ prayojayet ।। ye api cāntaramārgāssyuḥ tantrivākkaraṇaiḥ kṛtāḥ ।
teṣu sūcī prayoktavyā bhāṇḍena saha tāṇḍave ।। maheśvarasya caritaṃ ya idaṃ samprayojayet sarvapāpaviśuddhātmā śivalokaṃ sa gacchati ।। evameṣa vidhiḥ sṛ ṣṭastāṇḍavasya prayogataḥ । bhūyaḥ kiṃ kathyatāmanyannāṭyavedavidhiṃ prati ।।
bharatasya vacaḥ śrutvā nāṭyasantānakāraṇam । punarevābruvanvākyamṛṣayo hṛṣṭamānasāḥ ।। yathā nāṭyasya janmedaṃ jarjarasya ca sambhavaḥ । vighnānāṃ śamanaṃ caiva daivatānāṃ ca pūjanam ।।
tadasmābhiḥ śrutaṃ sarvaṃ gṛhītvā cāvadhāritam । nikhilena yathātattvamicchāmo vedituṃ punaḥ ।। pūrvaraṅgaṃ mahātejaḥ sarvalakṣaṇasaṃyutam । yathā buddhyāmahe brahmaṃstathā vyākhyātumarhasi ।।
teṣāṃ tu vacanaṃ śrutvā munīnāṃ bharato muniḥ । pratyuvāca punarvākyaṃ pūrvaraṅgavidhiṃ prati ।। pūrvaraṅgaṃ mahābhāgā gadato me nibodhata । pādabhāgāḥ kalāścaiva parivartāstathaiva ca ।।
yasmādraṅge prayogo ayaṃ pūrvameva prayujyate । tasmādayaṃ pūrvaraṅgo vijñeyo dvijasattamāḥ ।। asyāṅgāni tu kāryāṇi yathāvadanupūrvaśaḥ । tantrībhāṇḍasamāyoagaiḥ pāṭhyayogakṛtaistathā ।।
pratyāhāro avataraṇaṃ tathā hyārambha eva ca । āśrāvaṇā vaktrapāṇistathā ca parighaṭṭanā ।। saṅghoṭanā tataḥ kāryā mārgāsāritameva ca । jyeṣṭhamadhyakaniṣṭhāni tathaivāsāratāni ca ।।
etāni tu bahirgītānyantaryavanikāgataiḥ । prayoktṛbhiḥ prayojyāni tantrībhāṇḍakṛtāni ca ।। tataḥ sarvaistu kutapaiḥ saṃyuktānīha kārayet । vighaṭya vai yavanikāṃ nṛttapāṭhyakṛtāni tu ।।
gītānāṃ madrakādīnāṃ yojyamekaṃ tu gītakam । vardhamānamathāpīha tāṇḍavaṃ yatra yujyate ।। tataścotthāpanaṃ kāryaṃ parivartanameva ca । nāndī śuṣkāvakṛṣṭā ca raṅgadvāraṃ tathaiva ca ।।
cāri caiva tataḥ kāryā mahācārī tathaiva ca । trikaṃ prarocanāṃ cāpi pūrvaraṅge bhavanti hi ।। etānyaṅgāni kāryāṇi pūrvaraṅgavidhau dvijāḥ । eteṣāṃ lakṣaṇamahaṃ vyākhyāsyāmyanupūrvaśaḥ ।।
kutapasya tu vinyāsaḥ pratyāhāra iti smṛtaḥ । tathāvataraṇaṃ proktaṃ gāyikānāṃ niveśanam ।। parigītakriyārambha ārambha iti kīrtitaḥ । ātodyarañjanārthaṃ tu bhavedāśrāvaṇāvidhiḥ ।।
vādyavṛttivibhāgārthaṃ vaktrapāṇirvidhīyate । tantryojaḥkaraṇārthaṃ tu bhavecca parighaṭṭanā ।। tathā pāṇivibhāgārthaṃ bhavetsaṃghoṭanāvidhiḥ । tantrībhāṇḍasamāyogānmārgāsāritamiṣyate ।।
kalāpātavibhāgārthaṃ bhavedāsāritakriyā । kīrtanāddevatānāṃ ca jñeyo gītavidhistathā ।। [ataḥ paraṃ pravakṣyami hyutthāpanavidhikriyām] ।। yasmādutthāpayantyatra prayogaṃ nāndipāṭhakāḥ ।
pūrvameva tu raṅge asmiṃstasmādutthāpanaṃ smṛtam ।। yasmācca lokapālānāṃ parivṛtya caturdiśam । vandanāni prakurvanti tasmācca parivartanam ।। āśīrvacanasaṃyuktā nityaṃ yasmātprayujyate ।
devadvijanṛpādīnāṃ tasmānnāndīti saṃjñitā ।। atra śuṣkākṣaraireva hyavakṛṣṭā dhruvā yataḥ । tasmācchuṣkāvakṛṣṭeyaṃ jarjaraślokadarśitā ।। yasmādabhinayastvatra prathamaṃ hyavatāryate ।
raṅgadvāramato jñeyaṃ vāgaṅgābhinayātmakam ।। śṛṅgārasya pracaraṇāccārī samparikīrtitā । raudrapracaraṇāccāpi mahācārīti kīrtitā ।। vidūṣakaḥ sūtradhārastathā vai pāripārśvakaḥ ।
yatra kurvanti sañjalpaṃ taccāpi trigataṃ matam ।। upakṣepeṇa kāvyasya hetuyuktisamāśrayā । siddhenāmantraṇā yā tu vijñeyā sa prarocanā ।। ataḥ paraṃ pravakṣyāmi hyāśrāvaṇavidhikriyām ।
bahirgītavidhau samyagutpattiṃ kāraṇaṃ tathā ।। citradakṣiṇavṛtau tu saptarūpe pravartite । sopohane sanirgīte devastutyabhinandite ।। nāradādyaistu gandharvaiḥ sabhāyāṃ devadānavāḥ ।
nirgītaṃ śrāvitāḥ samyaglayatālasamanvitam ।। tacchrutvā tu sukhaṃ gānaṃ devastutyabhinanditam abhavankṣubhitāḥ sarve mātsaryāddaityarākṣasāḥ ।। sampradhārya ca te anyonyamityavocannavasthitāḥ । nirgītaṃ tu savāditramidaṃ gṛhṇīmahe vayam ।।
saptarūpeṇa santuṣṭā devāḥ karmānukīrtanāt । vayaṃ gṛhṇīma nirgītaṃ tuṣyāmo atraiva sarvadā ।। te tatra tuṣṭā daityāstu sādhayanti punaḥ punaḥ । ruṣṭāścāpi tato devāḥ pratyabhāṣanta nāradam ।।
ete tuṣyanti nirgīte dānavā saha rākṣasaiḥ । praṇaśyatu prayogo ayaṃ kathaṃ vā manyate bhavān ।। devānāṃ vacanaṃ śrutvā nārado vākyamabravīt । dhātuvādyāśrayakṛtaṃ nirgītaṃ mā praṇaśyatu ।।
kintūpohanasaṃyuktaṃ dhātuvādyavibhūṣitam । bhaviṣyatīdaṃ nirgītaṃ saptarūpavidhānataḥ ।। nirgītenāvabaddhāśca daityadānavarākṣasāḥ । na kṣobhaṃ na vighātaṃ ca kariṣyantīha toṣitāḥ ।।
evaṃ nirgītametattu daityānāṃ spardhayā dvijāḥ । devānāṃ bahumānena bahirgītamiti smṛtam ।। dhātubhiścitravīṇāyāṃ gurulaghvakṣarānvitam । varṇālaṅkārasaṃyuktaṃ prayoktavyaṃ budhairatha ।।
nirgītaṃ geyate yasmādapadaṃ varṇayojanāt । asūyayā ca devānāṃ bahirgītamidaṃ smṛtam ।। nirgītaṃ yanmayā proktaṃ saptarūpasamanvitam । utthāpanādikaṃ yacca tasya kāraṇamucyate ।।
āśrāvaṇāyāṃ yuktāyāṃ daityāstuṣyanti nityaśaḥ । vaktrapāṇau kṛte caiva nityaṃ tuṣyanti dānavāḥ ।। parighaṭṭanayā tuṣṭā yuktāyāṃ rākṣasāṃ gaṇāḥ । saṅghoṭanakriyāyāṃ ca tuṣyantyapi ca guhyakāḥ ।।
mārgāsāritamāsādya tuṣṭā yakṣā bhavanti hi । gītakeṣu prayukteṣu devāstuṣyanti nityaśaḥ ।। vardhamāne prayukte tu rudrastuṣyati sānugaḥ । tathā cotthāpane yukte brahmā tuṣṭo bhavediha ।।
tuṣyanti lokapālāśca prayukte parivartane । nāndīprayoge atha kṛte prīto bhavati candramāḥ ।। yuktāyāmavakṛṣṭāyāṃ prītā nāgā bhavanti hi । tathā śuṣkāvakṛṣṭāyāṃ prītaḥ pitṛgaṇo bhavet ।।
raṅgadvāre prayukte tu viṣṇuḥ prīto bhavediha । jarjarasya prayoge tu tuṣṭā vighnavināyakāḥ ।। tathā cāryā prayuktāyāmumā tuṣṭā bhavediha । mahācāryā prayuktāyāṃ tuṣṭo bhūtagaṇo bhavet ।।
āśrāvaṇādicāryantametaddaivatapūjanam । pūrvaraṅge mayā khyātaṃ tathā cāṅgavikalpanam ।। devastuṣyanti yo yena yasya yanmanasaḥ priyam । tattathā pūrvaraṅge tu mayā prokaṃ dvijottamāḥ ।।
sarvadaivatapūjārhaṃ sarvadaivatapūjanam । dhanyaṃ yaśasyamāyuṣyaṃ pūrvaraṅgapravartanam ।। daityadānavatuṣṭyarthaṃ sarveṣāṃ ca divaukasām । nirgītāni sagītāni pūrvaraṅgakṛtāni tu ।।
[yā vidyā yāni śilpāni yā gatiryaśca ceṣṭitam । lokālokasya jagatastadasminnāṭakāśraye] ।। nirgītānāṃ sagītānāṃ vardhamānasya caiva hi । dhruvāvidhāne vakṣyāmi lakṣaṇaṃ karma caiva hi ।।
prayujya gītakavidhiṃ vardhamānamathāpi ca । gītakānte tataścāpi kāryā hyutthāpanī dhruvā ।। adau dve ca caturthaṃ cāpyaṣṭamaikādaśe tathā । gurvakṣarāṇi jānīyatpāde hyekādaśe tathā ।।
catuṣpadā bhavetsā tu caturaśrā tathaiva ca । caturbhissannipātaiśca trilayā triyatistathā ।। parivartāśca catvāraḥ pāṇayastraya eva ca । jātyā caiva hi viślokā tāṃ ca tālena yojayet ।।
śamyā tu dvikalā kāryā talo dvikala eva ca । punaścaikakalā śamyā sannipātaḥ kalātrayam ।। evamaṣṭakalaḥ kāryaḥ sannipāto viacakṣaṇaiḥ । catvāraḥ sannipātāśca parivartaḥ sa ucyate ।।
pūrvaṃ sthitalayaḥ kāryaḥ parivarto vicakṣaṇaiḥ । tṛtīye sannipāte tu tasyā bhāṇḍagraho bhavet ।। ekasminparivarte tu gate prāpte dvitīyake । kāryaṃ madhyalaye tajjñaiḥ sūtradhārapraveśanam ।।
puṣpāñjaliṃ samādāya rakṣāmaṅgalasaṃskṛtāḥ । śuddhavastrāḥ sumanasastathā cādbhutadṛṣṭayaḥ ।। sthānantu vaiṣṇavaṃ kṛtvā sauṣṭhavāṅgapuraskṛtam । dīkṣitāḥ śucayaścaiva praviśeyuḥ samaṃ trayaḥ ।।
bhṛṅgārajarjaradharau bhavetāṃ pāripārśvikau । madhye tu sūtrabhṛttābhyāṃ vṛttaḥ pañcapadīṃ vrajet ।। padāni pañca gaccheyurbrahmaṇo yajanecchayā । padānāñcāpi vikṣepaṃ vyākhyāsyāmyanupūrvaśaḥ ।।
tritālāntaraviṣkambhamutkṣipeccaraṇaṃ śanaiḥ pārśvotthānotthitaṃ caiva tanmadhye pātayetpunaḥ ।। evaṃ pañcapadīṃ gatvā sūtradhāraḥ sahetaraḥ । sūcīṃ vāmapade dadyādvikṣepaṃ dakṣiṇena ca ।। puṣpāñjalyapavargaśca kāryo brāhme atha maṇḍale ।
raṅgapīṭhasya madhye tu svayaṃ brahmā pratiṣṭhitaḥ ।। tataḥ salalitairhastairabhivandya pitāmaham । abhivādāni kāryāṇi trīṇi hastena bhūtale ।। kālaprakarṣahetośca pādānāṃ pravibhāgataḥ ।
sūtradhārapraveśādyo vandanābhinayāntakaḥ ।। dvitīyaḥ parivartastu kāryo madhyalayāśritaḥ । tataḥ paraṃ tṛtīye tu maṇḍalasya pradakṣiṇam ।। bhavedācamanaṃ caiva jarjaragrahaṇaṃ tathā ।
utthāya maṇḍalāttūrṇaṃ dakṣiṇaṃ pādamuddharet ।। vedhaṃ tenaiva kurvīta vikṣepaṃ vāmakena ca । punaśca dakṣiṇaṃ pādaṃ pārśvasaṃsthaṃ samuddharet ।। tataśca vāmavedhastu vikṣepo dakṣiṇasya ca ।
ityanena vidhānena samyakkṛtvā pradikṣaṇam ।। bhṛṅgārabhṛtamāhūya śaucaṃ cāpi samācaret । yathānyāyaṃ tu kartavyā tena hyācamanakriyā ।। ātmaprokṣaṇamevādbhiḥ kartavyaṃ tu yathākramam ।
prayatnakṛtaśaucena sūtradhāreṇa yatnataḥ ।। sannipātasamaṃ grāhyo jarjaro vighnajarjaraḥ । pradakṣiṇādyo vijñeyo jarjaragrahaṇāntakaḥ ।। tṛtīyaḥ parivartastu vijñeyo vai drute laye ।
gṛhītvā jarjaraṃ tvaṣṭau kalā japyaṃ prayojayet ।। vāmavedhaṃ tataḥ kuryādvikṣepaṃ dakṣiṇasya ca । tataḥ pañcapadīṃ caiva gacchettu kutaponmukhaḥ ।। vāmavedhastu tatrāpi vikṣepo dakṣiṇasya tu ।
jarjaragrahaṇādyo ayaṃ kutapābhimukhāntakaḥ ।। caturthaḥ parivartastu kāryo drutalaye punaḥ । karapādanipātāstu bhavntyatra tu ṣoḍaśa ।। tryaśre dvādaśa pātāstu bhavanti karapādayoḥ ।
vandanānyatha kāryāṇi trīṇi hastena bhūtale ।। ātmaprokṣaṇamadbhiśca tryaśre naiva vidhīyate । evamutthāpanaṃ kāryaṃ tatastu parivartanam ।। caturaśraṃ laye madhye sannipātairathāṣṭabhiḥ ।
yasyā laghūni sarvāṇi kevalaṃ naidhanaṃ guru ।। bhavedatijagatyāntu sā dhruvā parivartanī । vārtikena tu mārgeṇa vādyenānugatena ca ।। lalitaiḥ pādavinyāsairvandyā devā yathādiśam ।
dvikalaṃ pādapatanaṃ pādacāryā gataṃ bhavet ।। vāmapādena vedhastu kartavyo nṛttayoktṛbhiḥ । dvitālāntaraviṣkambho vikṣepo dakṣiṇasya ca ।। tataḥ pañcapadīṃ gacchedatikrāntaiḥ padaratha ।
tato abhivādanaṃ kuryāddevatānāṃ yathādiśam ।। vandeta prathamaṃ pūrvāṃ diśaṃ śakrādhidaivatām । dvitīyāṃ dakṣiṇāmāśāṃ vandeta yamadevatām ।। vandeta paścimāmāśāṃ tato varuṇadaivatām ।
caturthīmuttarāmāśāṃ vandeta dhanadāśrayām ।। diśāṃ tu vandanaṃ kṛtvā vāmavedhaṃ prayojayet । dakṣiṇena ca kartavyaṃ vikṣepaparivartanam ।। prāṅgmukhastu tataḥ kuryātpuruṣastrīnapuṃsakaiḥ ।
tripadyā sūtrabhṛdrudrabrahmopendrābhivādanam ।। dakṣiṇaṃ tu padaṃ puṃso vāmaṃ strīṇāṃ prakīrtitam । punardakṣiṇameva syānnātyutkṣiptaṃ napuṃsakam ।। vandeta pauruṣeṇeśaṃ strīpadena janārdanam ।
napuṃsakpadenāpi tathaivāmbujasambhavam ।। parivartanamevaṃ syāttasyānte praviśettataḥ । caturthakāraḥ puṣpāṇi pragṛhya vidhipūrvakam ।। yathāvattena kartavyaṃ pūjanaṃ jarjarasya tu ।
kutapasya ca sarvasya sūtradhārasya caiva hi ।। tasya bhāṇḍasamaḥ kāryastajjñairgatiparikramaḥ । na tatra gānaṃ kartavyaṃ tatra stobhakriyā bhavet ।। caturthakāraḥ pūjāṃ tu sa kṛtvāntarhito bhavet ।
tato geyāvakṛṣṭā tu caturaśrā sthitā dhruvā ।। guruprāyā tu sā kāryā tathā caivāvapāṇikā । sthāyivarṇāśrayopetā kalāṣṭakavinirmitā ।। [caturthaṃ pañcamaṃ caiva saptamaṃ cāṣṭamaṃ tathā ।
laghūni pāde paṅktyāntu sāvakṛṣṭā dhruvā smṛtā] ।। sūtradhāraḥ paṭhettatra madhyamaṃ svaramāśritaḥ । nāndīṃ padairdvādaśabhiraṣṭabhirvā'pyalaṅkṛtām ।। namo astu sarvadevebhyo dvijātibhyaḥ śubhaṃ tathā ।
jitaṃ somena vai rājñā śivaṃ gobrāhmaṇāya ca ।। brahmottaraṃ tathaivāstu hatā brahmadviṣastathā । praśāstvimāṃ mahārājaḥ pṛthivīṃ ca sasāgarām ।। rāṣṭraṃ pravardhatāṃ caiva raṅgasyāśā samṛddhyatu ।
prekṣākarturmahāndharmo bhavatu brahmabhāṣitaḥ ।। kāvyakarturyaśaścāstu dharmaścāpi pravardhatām । ijyayā cānayā nityaṃ prīyantāṃ devatā iti ।। nāndīpadāntareṣveṣu hyevamāryeti nityaśaḥ ।
vadetāṃ samyaguktābhirvāgbhistau pāripārśvikau ।। evaṃ nāndī vidhātavyā yathāvallakṣaṇānvitā । tataśśuṣkāvakṛṣṭā syājjarjaraślokadarśikā ।। navaṃ gurvākṣarāṇyādau ṣaḍlaghūni gurutrayam ।
śuṣkāvakṛṣṭā tu bhavetkalā hyaṣṭau pramāṇataḥ ।। digle digle digle digle jambukapalitakate tecām । kṛtvā śuṣkāvakṛṣṭāṃ tu yathāvaddvijasattamāḥ ।। tataḥ ślokaṃ paṭhedekaṃ gambhīrasvarasaṃyutam ।
devastotraṃ puraskṛtya yasya pūjā pravartate ।। rājño vā yatra bhaktiḥ syādatha vā brahmaṇasstavam । gaditvā jarjaraślokaṃ raṅgadvāre ca yatsmṛtam ।। paṭhedanyaṃ punaḥ ślokaṃ jarjarasya vināśanam ।
jarjaraṃ namayitvā tu tataścārīṃ prayojayet ।। pāripārśvikayośca syātpaścimenāpasarpaṇam । aṅkitā cātra kartavyā dhruvā madhyalayānvitā ।। caturbhiḥ sannipātaiśca caturaśrā pramāṇataḥ ।
ādyamantyaṃ caturthaṃ ca pañcamaṃ ca tathā guru ।। yasyāṃ hrasvāni śeṣāṇi sā jñeyā tvaṅkitā budhaiḥ । asyāḥ prayogaṃ vakṣyāmi yathā pūrvaṃ maheśvaraḥ ।। sahomayā krīḍitavānnānābhāvaviceṣṭataiḥ ।
kṛtvā'vahitthaṃ sthānaṃ tu vāmaṃ cādhomukhaṃ bhujam ।। caturaśramuraḥ kāryamañcitaścāpi mastakaḥ । nābhipradeśe vinyasya jarjaraṃ ca tulādhṛtam ।। vāmapallavahastena pādaistālāntarotthitaiḥ ।
gacchetpañcapadīṃ caiva savilāsāṅgaceṣṭitaiḥ ।। vāmavedhastu kartavyo vikṣepo dakṣiṇasya ca । śṛṅgārarasasaṃyuktāṃ paṭhedāryāṃ vicakṣaṇaḥ ।। cārīślokaṃ gaditvā tu kṛtvā ca parivartanam ।
taireva ca padaḥ kāryaṃ paścimenāpasarpaṇam ।। pāripārśvikahaste tu nyasya jarjaramuttamam । mahācārīṃ tataścaiva prayuñjīta yathāvidhi ।। caturaśrā dhruvā tatra tathā drutalayānvitā ।
caturbhissannipātaiśca kalā hyaṣṭau pramāṇataḥ ।। ādyaṃ caturthamantyaṃ ca saptamaṃ daśamaṃ guru । laghu śeṣaṃ dhruvāpāde caturviṃśatike bhavet ।। pādatalāhatipātitaśailaṃ kṣobhitabhūtasamagrasamudram ।
tāṇḍavanṛtyamidaṃ pralayānte pātu jagatsukhadāyi harasya ।। bhāṇḍonmukhena kartavyaṃ pādavikṣepaṇaṃ tataḥ । sūcīṃ kṛtvā punaḥ kuryādvikṣepaparivartanam ।। atikrāntaiḥ salalitaiḥ pādairdrutalayānvitaiḥ ।
tritālāntaramutkṣepairgacchetpañcapadīṃ tataḥ ।। tatrāpi vāmavedhastu vikṣepo dakṣiṇasya ca । taireva ca padaiḥ kāryaṃ prāṅmukhenāpasarpaṇam ।। punaḥ padāni trīṇyeva gacchetprāṅmukha eva tu ।
tataśca vāmavedhaḥ syādvikṣepo dakṣiṇasya ca ।। tato raudrarasaṃ ślokaṃ pādasaṃharaṇaṃ paṭhet । tasyānte tu tripadyātha vyāharetpāripārśvikau ।। tayorāgamane kāryaṃ gānaṃ narkuṭakaṃ budhaiḥ ।
tathā ca bhāratībhede trigataṃ samprayojayet ।। vidūṣakastvekapadāṃ sutradhārasmitāvahām । asambaddhakathāprāyāṃ kuryātkathanikā tataḥ ।। (vitaṇḍāṃ gaṇḍasaṃyuktāṃ tālikāñca prayojayet ।
kastiṣṭhati jitaṃ kenetyādikāvyaprarūpiṇīm ।। pāripārśvakasañjalpo vidūṣakavirūpitaḥ । sthāpitaḥ sūtradhāreṇa trigataṃ samprayujyate) ।। prarocanā ca kartavyā siddhenopanimatraṇam ।
raṅgasiddhau punaḥ kāryaṃ kāvyavastunirūpaṇam ।। sarvameva vidhiṃ kṛtvā sūcīvedhakṛtairatha । pādairanāviddhagatairniṣkrāmeyuḥ samaṃ trayaḥ ।। evameṣa prayoktavyaḥ pūrvaraṅgo yathāvidhi ।
caturaśro dvijaśreṣṭhāstryaśraṃ cāpi nibodhata ।। ayameva prayogaḥ syādaṅgānyetāni caiva hi । tālapramāṇaṃ saṃkṣiptaṃ kevalaṃ tu viśeṣakṛt ।। śamyā tu dvikalā kāryā tālo hyekakalastathā ।
punaścaikakalā śamyā sannipātaḥ kalādvayam ।। anena hi pramāṇena kalātālalayānvitaḥ । kartavyaḥ pūrvaraṅgastu tryaśro apyutthāpanādikaḥ ।। ādyaṃ caturthaṃ daśamamaṣṭamaṃ naidhanaṃ guru ।
yasyāstu jāgate pāde sā tryaśrotthāpinī dhruvā ।। vādyaṃ gatipracāraśca dhruvā tālastathaiva ca । saṃkṣiptānyeva kāryāṇi tryaśre nṛttapravedibhiḥ ।। vādyagītapramāṇena kuryādaṅgaviceṣṭitam ।
vistīrṇamatha saṃkṣiptaṃ dvipramāṇavinirmitam ।। hastapādapracārastu dvikalaḥ parikīrtitaḥ । caturaśre parikrānte pātāḥ syuḥ ṣoḍaśaiva tu ।। tryaśre dvādaśa pātāstu bhavanti karapādayoḥ ।
etatpramāṇaṃ vijñeyamubhayoḥ pūrvaraṅgayoḥ ।। kevalaṃ parivarte tu gamane tripadī bhavet । digvandane pañcapadī caturaśre vidhīyate ।। ācāryabuddhyā kartavyastryaśrastālapramāṇataḥ ।
tasmānna lakṣaṇaṃ proktaṃ punaruktaṃ bhavedyataḥ ।। evameṣa prayoktavyaḥ pūrvaraṅgo dvijottamāḥ । tryaśraśca caturaśraśca śuddho bhāratyupāśrayaḥ ।। evaṃ tāvadayaṃ śuddhaḥ pūrvaraṅgo mayoditaḥ ।
citratvamasya vakṣyāmi yathākāryaṃ prayoktṛbhiḥ ।। vṛtte hyutthāpane viprāḥ kṛte ca parivartane । caturthakāradattābhiḥ sumanobhiralaṅkṛte ।। udāttairgānairgandharvaiḥ parigīte pramāṇataḥ ।
devadundubhayaścaiva ninadaiyurbhṛśaṃ yataḥ ।। siddhāḥ kusumamālābhirvikireyuḥ samantataḥ । aṅgahāraiśca devyastā upanṛtyeyuragrataḥ ।। yastāṇḍavavidhiḥ prokto nṛte piṇḍīsamanvitaḥ ।
recakairaṅgahāraiśca nyāsopanyāsasaṃyutaḥ ।। nāndīpadānāṃ madhye tu ekaikasminpṛthakpṛthak । prayoktavyo budhaiḥ samyakcitrabhāvamabhīpsubhiḥ ।। evaṃ kṛtvā yathānyāyaṃ śuddhaṃ citraṃ prayatnataḥ ।
tataḥparaṃ prayuñjīta nāṭakaṃ lakṣaṇānvitam ।। tatastvantarhitāḥ sarvā bhaveyurdivyayoṣitaḥ । niṣkrāntāsu ca sarvāsu nartakīṣu tataḥ param ।। pūrvaraṅge prayoktavyamaṅgajātamataḥparam ।
evaṃ śuddho bhaveccitraḥ pūrvaraṅgo vidhānataḥ ।। kāryo nātiprasaṅgo atra nṛtāgītavidhiṃ prati । gīte vādye ca nṛtte ca pravṛtte atiprasaṅgataḥ ।। khedo bhavetprayoktṝṇāṃ prekṣakāṇāṃ tathaiva ca ।
khinnānāṃ rasabhāveṣu spaṣṭatā nopajāyate ।। tataḥ śeṣaprayogastu na rāgajanako bhavet । (lakṣanena vinā bāhyalakṣaṇādvistṛtaṃ bhavet । lokaśāstrānusāreṇa tasmānnāṭyaṃ pravartate) ।।
tryaśraṃ vā caturaśraṃ vā śuddhaṃ citramathāpi vā ।। prayujya raṅgānniṣkrāmetsūtradhārḥ sahānugaḥ । (devapārthivaraṅgānāmāśīrvacanasaṃyutām ।। kavernāmaguṇopetāṃ vastūpakṣeparūpikām ।
laghuvarṇapadopetāṃ vṛttaiścitrairalaṅkṛtām ।। antaryavanikāsaṃsthaḥ kuryādāśrāvaṇāṃ tataḥ । āśrāvanāvasāne ca nāndīṃ kṛtvā sa sūtradhṛt । punaḥ praviśya raṅgaṃ tu kuryātprastāvanāṃ tataḥ) ।।
prayujya vidhinaivaṃ tu pūrvara~gaṃ prayogataḥ ।। sthāpakaḥ praviśettatra sūtradhāraguṇākṛtiḥ । sthānaṃ tu vaiṣṇavaṃ kṛtvā sauṣṭhavāñgapuraskṛtam ।। praviśya raṅgaṃ taireva sūtradhārapadairvrajet ।
śthāpakṣya praveśe tu kartavya'rthānugā dhruvā ।। tryaśrā vā caturaśrā vā tajjñairmadhyalayānvitā । kuryādanantaraṃ cārīṃ devarahmaṇaśaṃsinīm ।। suvākyamadhuraiḥ ślokernānābhasavarasānvitaiḥ ।
prasādya raṅgaṃ vidhivatkavernāma ca kīrtayet ।। prastavā tataḥ kuryātkāvyaprakhyāpanāśrayām । uddhātyakādi kartavyaṃ kāvyopakṣepaṇāśryam ।। divye divyāśrayo bhūtvā mānuṣe mānuṣāśrayaḥ ।
divyamānuṣasaṃyoge divyo vā mānuṣo api vā ।। mukhabījānusadṝśaṃ nānāmārgasamāśrayam । āāvidhairupakṣepaiḥ kāvyopakṣepaṇaṃ bhavet ।। prastāvyaivaṃ tu niṣkrāmetkāvyaprastāvakastataḥ ।
evameṣa prayoktavyaḥ pūrvaraṅgo yathāvidhi ।। ya imaṃ pūrvaraṅgaṃ tu vidhinaiva prayojayet । nāśubhaṃ prāpnuyātkiñcitsvargalokaṃ ca gacchati ।। yaścāpi vidhimutsṛjya yatheṣṭaṃ samprayojayet ।
prāpnotyapacayaṃ ghoraṃ tiryaggyoniṃ ca gacchati ।। na tathā'gniḥ pradahati prabhañjanasamīrataḥ । yathā hyaprayogastu prayukto dahati kṣaṇāt ।। ityevāvantipāñcāladākṣiṇātyauḍhramāgadhaiḥ ।
kartavya pūrvaraṅgastu dvipramāṇavinirmitaḥ ।। eṣa vaḥ kathito viprāḥ pūrvaraṅgāśrito vidhiḥ । bhūyaḥ kiṃ kathyatāṃ samyaṅnāṭyavedavidhiṃ prati ।। pūrvaraṅgavidhiṃ śrutvāpunarāhurmahattamāḥ ।
bharataṃ munayaḥ sarve praśnānpañcābhidhatsva naḥ ।। ye rasā iti paṭhyante nāṭye nāṭyavicakṣaṇaiḥ । rasatvaṃ kena vai teṣāmetadākhyātumarhasi ।। bhāvāścaiva kathaṃ proktāḥ kiṃ vā te bhāvayantyapi ।
saṃgrahaṃ kārikāṃ caiva niruktaṃ caiva tatvataḥ ।। teṣāṃ tu vacanaṃ śrutvā munīnāṃ bharato muniḥ । pratyuvāca punarvākyaṃ rasabhāvavikalpanam ।। ahaṃ vaḥ kathayiṣyāmi nikhilena tapodhanāḥ ।
saṃgrahaṃ kārikāṃ caiva niruktaṃ ca yathākramam ।। na śakyamasya nāṭyasya gantumantaṃ kathañcana । kasmādbahutvājjñānānāṃ śilpānāṃ vāpyanantataḥ ।। ekasyāpi na vai śakyastvanto jñānārṇavasya hi ।
gantuṃ kiṃ punaranyeṣāṃ jñānānāmarthatattvataḥ ।। kintvalpasūtragranthārthamanumānaprasādhakam । nāṭyasyāsya pravakṣyāmi rasabhāvādisaṅgraham ।। vistareṇopadiṣṭānāmarthānāṃ sūtrabhāṣyayoḥ ।
nibandho yo samāsena saṅgrahaṃ taṃ vidurbudhāḥ ।। rasā bhāvā hyabhinayāḥ dharmī vṛttipravṛttayaḥ । siddhiḥ svarāstathātodyaṃ gānaṃ raṅgaśca saṅgrahaḥ ।। alpābhidhānenārtho yaḥ samāsenocyate budhaiḥ ।
sūtrataḥ sā'numatavyā kārikārthapradarśinī ।। nānānāmāśrayotpannaṃ nighaṇṭunigamānvitam । dhātvarthahetusaṃyuktaṃ nānāsiddhāntasādhitam ।। sthāpito artho bhavedyatra samāsenārthāsūcakaḥ ।
dhātvarthavacaneneha niruktaṃ tatpracakṣate ।। saṅgraho yo mayā proktaḥ samāsena dvijottamāḥ । vistaraṃ tasya vakṣyāmi saniruktaṃ sakārikam ।। śṛṅgārahāsyakaruṇā raudravīrabhayānakāḥ ।
bībhatsādbhutasaṃjñau cetyaṣṭau nāṭye rasāḥ smṛtāḥ ।। ete hyaṣṭau rasāḥ proktā druhinena mahātmanā । punaśca bhāvānvakṣyāmi sthāyisañcārisattvajān ।। ratihāsaśca śokaśca krodhotsāhau bhayaṃ tathā ।
jugupsā vismayaśceti sthāyibhāvāḥ prakīrtitāḥ ।। nirvedaglāniśaṅkākhyāstathāsūyā madaḥ śramaḥ । ālasyaṃ caiva dainyaṃ ca cintāmohaḥ smṛtirdhṛtiḥ ।। vrīḍā capalatā harṣa āvego jaḍatā tathā ।
garvo viṣāda autsukyaṃ nidrāpasmāra eva ca ।। suptaṃ vibodho amarṣaścāpyavahitthamathogratā । matirvyādhistathonmādastathā maraṇameva ca ।। trāsaścaiva vitarkaśca vijñeyā vyabhicāriṇaḥ ।
trayastriṃśadamī bhāvāḥ samākhyātāstu nāmataḥ ।। stambhaḥ svedo atha romāñcaḥ svarabhedo atha vepathuḥ । vaivarṇyamaśru pralaya ityaṣṭau sātvikāḥ smṛtāḥ ।। āṅgikau vācikaścaiva hyāhāryaḥ sātvikastathā ।
catvāro abhinayā hyete vijñeyā nāṭyasaṃśrayāḥ ।। lokadharmī nāṭyadharmī dharmīti dvividhaḥ smṛtaḥ । bhāratī sātvatī caiva kaiśikyārabhaṭī tathā ।। catasro vṛttayo hyetā yāsu nāṭyaṃ pratiṣṭhitam ।
āvantī dākṣiṇātyā ca tathā caivoḍhramāgadhī ।। pāñcālamadhyamā ceti vijñeyāstu pravṛttayaḥ । daivikī mānuṣī caiva siddhiḥ syāddvividhaiva tu ।। śārīrāścaiva vaiṇāśca sapta ṣaḍjādayaḥ svarāḥ ।
[niṣādarṣabhagāndhāramadhyapañcamadhaivatāḥ] ।। tataṃ caivāvanaddhaṃ ca ghanaṃ suṣirameva ca ।। caturvidhaṃ ca vijñeyamātodyaṃ lakṣaṇānvitam । tataṃ tantrīgataṃ jñeyamavanaddhaṃ tu pauṣkaram ।।
ghanastu tālo vijñeyaḥ suṣiro vaṃśa eva ca । praveśākṣepaniṣkrāmaprāsādikamathāntaram ।। gānaṃ pañcavidhaṃ jñeyaṃ dhruvāyogasamanvitam । caturasro vikṛṣṭaśca raṅgastryaśraśca kīrtitaḥ ।।
evameṣo alpasūtrārtho nirdiṣṭo nāṭyasaṃgrahaḥ । ataḥ paraṃ pravakṣyāmi sūtragranthavikalpanam ।। tatra rasāneva tāvadādāvabhivyākhyāsyāmaḥ । na hi rasādṛte kaścidarthaḥ pravartate । tatra vibhāvānubhāvavyabhicārisaṃyogādrasaniṣpattiḥ । ko dṛṣṭāntaḥ । atrāha yathā hi nānāvyañjanauṣadhidravyasaṃyogādrasaniṣpattiḥ tathā nānābhāvopagamādrasaniṣpattiḥ । yathā hi guḍādibhirdravyairvyañjanairauṣadhibhiśca ṣāḍavādayo rasā nirvartyante tathā nānābhāvopagatā api sthāyino bhāvā rasatvamāpnuvantīti । atrāha rasa iti kaḥ padārthaḥ । ucyate āsvādyatvāt । kathamāsvādyate rasaḥ । yathā hi nānāvyañjanasaṃskṛtamannaṃ bhuñjāna rasānāsvādayanti sumanasaḥ puruṣa harṣādīṃścādhigacchanti tathā nānābhāvābhinayavyañjitān vāgaṅgasattopetān sthāyibhāvānāsvādayanti sumanasaḥ prekṣakāḥ harṣādīṃścādhigacchanti । tasmānnāṭyarasā ityabhivyākhyātāḥ । yathā bahudravyayutairvyañjanairbahubhiryutam ।
āsvādayanti bhuñjānā bhaktaṃ bhaktavido janāḥ ।। bhāvābhinayasaṃbaddhānsthāyibhāvāṃstathā budhāḥ । āsvādayanti manasā tasmānnāṭyarasāḥ smṛtāḥ ।। atrāha kiṃ rasebhyo bhāvānāmabhinirvṛttirutāho bhāvebhyo rasānāmiti । keṣāñcinmataṃ parasparasambandhādeṣāmabhinirvṛttiriti । tanna । kasmāt । dṛśyate hi bhāvebhyo rasānāmabhinirvṛttirna tu rasebhyo bhāvānāmabhinirvṛttiriti ।
nānābhinayasambaddhānbhāvayanti rasanimān । yasmāttasmādamī bhāvā vijñeyā nāṭyayoktṛbhiḥ ।। nānādravyaibahuvidhairvyañjanaṃ bhāvyate yathā । evaṃ bhāvā bhāvayanti rasānabhinayaiḥ saha ।।
na bhāvahīno asti raso na bhāvo rasavarjitaḥ । parasparakṛtā siddhistayorabhinaye bhavet ।। vyañjanauṣadhisaṃyogo yathānnaṃ svādutāṃ nayet । evaṃ bhāvā rasāścaiva bhāvayanti parasparam ।।
yathā bījādbhavedvṛkṣo vṛkṣātpuṣpaṃ phalaṃ yathā । tathā mūlaṃ rasāḥ sarve tebhyo bhāvā vyavasthitāḥ ।। tadeṣaṃ rasānāmutpattivarṇadaivatanidarśanānyabhivyākhyāsyāmaḥ । teṣāmutpattihetavaścatvāro rasāḥ । tadyathā śṛṅgāro raudrau vīro bībhatsa iti । atra śṛṅgārāddhi bhaveddhāsyo raudrācca karuṇo rasaḥ ।
vīrāccaivādbhutotpattirbībhatsācca bhayānakaḥ ।। śṛṅgārānukṛtiryā tu sa hāsyastu prakīrtitaḥ । raudrasyaiva ca yatkarma sa jñeyaḥ karuṇo rasaḥ ।। vīrasyāpi ca yatkarma so adbhutaḥ parikīrtitaḥ ।
bībhatsadarśanaṃ yacca jñeyaḥ sa tu bhayānakaḥ ।। śyāmo bhavati śṛṅgāraḥ sito hāsyaḥ prakīrtitaḥ । kapotaḥ karuṇaścaiva rakto raudraḥ prakīrtitaḥ ।। gauro vīrastu vijñeyaḥ kṛṣṇaścaiva bhayānakaḥ ।
nīlavarṇastu bībhatsaḥ pītaścaivādbhutaḥ smṛtaḥ ।। śṛṅgāro viṣṇudevatyo hāsyaḥ pramathadaivataḥ । raudro rudrādhidaivatyaḥ karuṇo yamadaivataḥ ।। bībhatsasya mahākālaḥ kāladevo bhayānakaḥ ।
vīro mahendradevaḥ syādadbhuto brahmadaivataḥ ।। etameteṣāṃ rasānāmutpattivarṇadaivatānyabhivyākhyātāni । idānīmanubhāvavibhāvavyabhicārisaṃyuktānāṃ lakṣaṇanidarśanānyabhivyākhyāsyāmaḥ । sthāyibhāvāṃśca rasatvamupaneṣyāmaḥ । tatra śṛṅgāro nāma ratisthāyibhāvaprabhavaḥ । ujjvalaveṣātmakaḥ । yatkiñcilloke śuci medhyamujjvalaṃ darśanīyaṃ vā tacchṛṅgāreṇopamīyate । yastāvadujjvalaveṣaḥ sa śṛṅgāravānityucyate । yathā ca gotrakulācārotpannānyāptopadeśasiddhāni puṃsāṃ nāmāni bhavanti tathaiveṣāṃ rasānāṃ bhāvānāṃ ca nāṭyāśritānāṃ cārthānāmācārotpannānyoptopadeśasiddhāni nāmāni । evameṣa ācārasiddho hṛdyojjvalaveṣātmakatvācchṛṅgāro rasaḥ । sa ca strīpuruṣahetuka uttamayuvaprakṛtiḥ । tasya dve adhiṣṭhāne sambhogo vipralambhaśca । tatra sambhogastāvat ṛtumālyānulepanālaṅkāreṣṭajanaviṣayavarabhavanopabhogopavanagamanānubhavanaśravaṇadarśanakrīḍālīlādibhirvibhāvairutpadyate । tasya nayanacāturyabhrūkṣepakaṭākṣasañcāralalitamadhurāṅgahāravākyādibhiranubhāvairabhinayaḥ prayoktavyaḥ । vyabhicāriṇaścāsyālasyaugryajugupsāvarjyāḥ । vipralambhakṛtastu nirvedaglāniśaṅkāsūyāśramacintautsukyanidrāsvapnavibodhavyādhyunmādamadāpasmārajāḍyamaraṇādibhiranubhāvairabhinetavyaḥ । atrāha yadyayaṃ ratiprabhavaḥ śṛṅgāraḥ kathamasya karuṇāśrayiṇo bhāvā bhavanti । atrocyate pūrvamevābhihitaṃ sambhogavipralambhakṛtaḥ śṛṅgāra iti । vaiśikaśāstrakāraiśca daśāvastho abhihitaḥ । tāśca sāmānyābhinaye vakṣyāmaḥ । karuṇastu śāpakleśavinipatiteṣṭajanavibhavanāśavadhabandhasamuttho nirapekṣabhāvaḥ । autsukyacintāsamutthaḥ sāpekṣabhāvo vipralambhakṛtaḥ । evamanyaḥ karuṇo anyaśca vipralambha iti । evameṣa sarvabhāvasaṃyuktaḥ śṛṅgāro bhavati । sukhaprāyeṣu sampannaḥ ṛtumālyadisevakaḥ । puruṣaḥ pramadāyuktaḥ śṛṅgāra iti saṃjñitaḥ ।।
ṛtumālyālaṅkāraiḥ priyajanagāndharvakāvyasevābhiḥ । upavanagamanavihāraiḥ śṛṅgārarasaḥ samudbhavati ।। nayanavadanaprasādaiḥ smitamadhuravacodhṛtipramodaiśca । madhuraiścāṅgavihāraistasyābhinayaḥ prayoktavyaḥ ।।
atha hāsyo nāma hāsasthāyibhāvātmakaḥ । sa ca vikṛtaparaveṣālaṅkāradhārṣṭyalaulyakuhakāsatpralāpavyaṅgadarśanadoṣodāharaṇādibhirvibhāvairutpadyate । tasyoṣṭhanāsākapolaspandanadṛṣṭivyākośākuñcanasvedāsyarāgapārśvagrahaṇādibhiranubhāvairabhinayaḥ prayoktavyaḥ । vyabhicāriṇaścāsyāvahitthālasyatandrānidrāsvapnaprabodhādayaḥ । dvividhaścāyamātmasthaḥ parasthaśca । yadā svayaṃ hasati tadā'tmasthaḥ । yadā tu paraṃ hāsayati tadā parasthaḥ । atrānuvaṃśye ārye bhavataḥ । viparitālaṅkārairvikṛtācarābhidhānaveṣaiśca । vikṛtairarthaviśeṣairhasatīti rasaḥ smṛto hāsyaḥ ।। vikṛtācārairvākyairaṅgavikāraiśca vikṛtaveṣaiśca ।
hāsayati janaṃ yasmāttasmajjjñeyo raso hāsyaḥ ।। strīnīcaprakṛtāveṣa bhūyiṣṭhaṃ dṛśyate rasaḥ । ṣaḍbhedāścāsya vijñeyāstāṃśca vakṣyāmyahaṃ punaḥ ।। smitamatha hasitaṃ vihasitamupahasitaṃ cāpahasitamatihasitam ।
dvau dvau bhedau syātāmuttamamadhyādhamaprakṛtau ।। smitahasite jyeṣṭhānāṃ madhyānāṃ vihasitopahasite ca । adhamānāmapahasitaṃ hyatihasitaṃ cāpi vijñeyam ।। īṣadvikasitairgaṇḍaiḥ kaṭākṣaiḥ sauṣṭhavānvitaiḥ ।
alakṣitadvijaṃ dhīramuttamānāṃ smitaṃ bhavet ।। utphullānananetraṃ tu gaṇḍairvikasitairatha । kiñcillakṣitadantaṃ ca hasitaṃ tadvidhīyate ।। ākuñcitākṣigaṇḍaṃ yatsasvanaṃ madhuraṃ tathā ।
kālāgataṃ sāsyarāgaṃ tadvai vihasitaṃ bhavet ।। utphullanāsikaṃ yattu jihmadṛṣṭinirīkṣitam । nikuñcitāṅgakaśirastaccopahasitaṃ bhavet ।। asthānahasitaṃ yattu sāśrunetraṃ tathaiva ca ।
utkampitāṃsakaśirastaccāpahasiataṃ bhavet ।। saṃrabdhasāśrunetraṃ ca vikṛṣṭasvaramuddhatam । karopagūḍhapārśvaṃ ca taccātihasitaṃ bhavet ।। hāsyasthānāni yāni syuḥ kāryotpannāni nāṭake ।
uttamādhamamadhyānāmevaṃ tāni prayojayet ।। ityeṣa svasamutthastathā parasamutthaśca vijñeyaḥ । dvividhastriprakṛtigatastryavasthabhāvo raso hāsyaḥ ।। atha karuṇo nāma śokasthāyibhāvaprabhavaḥ । sa ca śāpakleśavinipatiteṣṭajanaviprayogavibhavanāśavadhabandhavidravopaghātavyasanasaṃyogādibhirvibhāvaiḥ samupajāyate । tasyāśrupātaparidevanamukhaśoṣaṇavaivarṇyasrastagātratāniśśvāsasmṛtilopādibhiranubhāvairabhinayaḥ prayoktavyaḥ । vyabhicāriṇaścāsya nirvedaglānicintautsukyāvegabhramamohaśramabhayaviṣādadainyavyādhijaḍatonmādāpasmāratrāsālasyamaraṇastambhavepathuvaivarṇyāśrusvarabhedādayaḥ । atrārye bhavataḥ
iṣṭavadhadarśanādvā vipriyavacanasya saṃśravādvāpi । ebhirbhāvaviśeṣaiḥ karuṇo nāma saṃbhavati ।। sasvanaruditairmohāgamaiśca paridaivatairvilapitaiśca । abhineyaḥ karuṇaraso dehāyāsābhighātaiśca ।।
atha raudro nāma krodhasthāyibhāvātmako rakṣodānavoddhatamanuṣyaprakṛtiḥ saṃgrāmahetukaḥ । sa ca krodhādharṣaṇādhikṣepānṛtavacanopaghātavākpāruṣyābhidrohamātsaryādibhirvibhāvairutpadyate । tasya ca tāḍanapāṭanapīḍācchedanapraharaṇāharaṇaśastrasaṃpātasaṃprahārarudhirākarṣaṇādyāni karmāṇi । punaśca raktanayanabhrukuṭikaraṇadantoṣṭhapīḍanagaṇḍasphuraṇahastāgraniṣpeṣādiranubhāvairabhinayaḥ prayoktavyaḥ । bhāvāścāsyāsammohotsāhāvegāmarṣacapalataugryagarvasvedavepathuromāñcagadgadādayaḥ । atrāha yadabhihitaṃ rakṣodānavādīnāṃ raudro rasaḥ । kimanyeṣāṃ nāsti । ucyate astyanyeṣāmapi raudro rasaḥ । kintvadhikāro atra gṛhyate । te hi svabhāvata eva raudraḥ । kasmāt । bahubāhavo bahumukhāḥ proddhūtavikīrṇapiṅgalaśirojāḥ । raktodvṛttavilocanā bhīmāsitarūpiṇaścaiva । yacca kiñcitsamārambhate svabhāvaceṣṭitaṃ vāgaṅgādikaṃ tatsarvaṃ raudramevaiṣām । śṛṅgāraśca taiḥ prāyaśaḥ prasabhyaṃ sevyate । teṣāṃ cānukāriṇo ye puruṣasteṣāmapi saṅgrāmasamprahārakṛto raudro raso anumantavyaḥ । atrānuvaṃśye ārye bhavataḥ yuddhaprahāraghātanavikṛtacchedanavidāraṇaiścaiva । saṃṅgrāmasambhramādyairebhiḥ sañjāyate raudraḥ ।।
nānāpraharaṇamokṣaiḥ śiraḥkabandhabhujakartanaiścaiva । ebhiścārthaviśeṣairasyābhinayaḥ prayoktavyaḥ ।। iti raudraraso dṛṣṭo raudravāgaṅgaceṣṭitaḥ । śastraprahārabhūyiṣṭha ugrakarmakriyātmakaḥ ।।
atha vīro nāmottamaprakṛtirutsāhātmakaḥ । sa cāsaṃmohādhyavasāyanavinayabalaparākramaśaktipratāpaprabhāvādibhirvibhāvairutpadyate । tasya sthairyadhairyaśauryatyāgavaiśāradyādibhiranubhāvairabhinayaḥ prayoktavyaḥ । bhāvāścāsya dhṛtimatigarvāvegaugryāmarṣasmṛtiromāñcādayaḥ । utsāhādhyavasāyādaviṣāditvādavismayāmohāt । vividhādarthaviśeṣādvīraraso nāma sambhavati ।। sthitidhairyavīryagarvairutsāhaparākramaprabhāvaiśca ।
vākyaiścākṣepakṛtairvīrarasaḥ samyagabhineyaḥ ।। atha bhayānako nāma bhayasthāyibhāvātmakaḥ । sa ca vikṛtaravasattvadarśanaśivolūkatrāsodvegaśūnyāgārāraṇyagamanasvajanavadhabandhadarśanaśrutikathādibhirvibhāvairutpadyate । tasya pravepitakaracaraṇanayanacapalapulakamukhavaivarṇyasvarabhedādibhiranubhāvairabhinayaḥ prayoktavyaḥ । bhāvāścāsya stambhasvedagadgadaromāñcavepathusvarabhedavaivarṇyaśaṅkāmohadainyāvegacāpalajaḍatātrāsāpasmāramaraṇādayaḥ । atrāryāḥ vikṛtaravasattvadarśanasaṃgrāmāraṇyaśūnyagṛhagamanāt । gurunṛpayoraparādhātkṛtakaśca bhayānako jñeyaḥ ।।
gātramukhadṛṣṭibhedairūrustambhābhivīkṣaṇodvegaiḥ । sannamukhaśoṣahṛdayaspandanaromodgamaiśca bhayam ।। etatsvabhāvajaṃ syātsattvasamutthaṃ tathaiva kartavyam । punarebhireva bhāvaiḥ kṛtakaṃ mṛduceṣṭitaiḥ kāryam ।।
karacaraṇavepathustambhagātrahṛdayaprakampena । śuṣkoṣṭhatālukaṇṭhairbhayānako nityamabhineyaḥ ।। atha bībhatso nāma jugupsāsthāyibhāvātmakaḥ । sa cāhṛdyāpriyācoṣyāniṣṭaśravaṇadarśanakīrtanādibhirvibhāvairutpadyate । tasya sarvāṅgasaṃhāramukhavikūṇanollekhananiṣṭhīvanodvejanādibhiranubhāvairabhinayaḥ prayoktavyaḥ । bhāvāścāsyāpasmārodvegāvegamohavyādhimaraṇādayaḥ । atrānuvaṃśye ārye bhavataḥ anabhimatadarśanena ca gandharasasparśaśabdadoṣaiśca ।
udvejanaiśca bahubhirbībhatsarasaḥ samudbhavati ।। mukhanetravikūṇanayā nāsāpracchādanāvanamitāsyaiḥ । avyaktapādapatanairbībhatsaḥ samyagabhineyaḥ ।। athādbhuto nāma vismayasthāyibhāvātmakaḥ । sa ca divyajanadarśanepsitamanorathāvāptyupavanadevakulādigamanasabhāvimānamāyendrajālasambhāvanādibhirvibhāvairutpadyate । tasya nayanavistārānimeṣaprekṣaṇaromāñcāśrusvedaharṣasādhuvādadānaprabandhahāhākārabāhuvadanacelāṅgulibhramaṇādibhiranubhāvairabhinayaḥ prayoktavyaḥ । bhāvāścāsya stambhāśrusvedagadgadaromāñcāvegasambhramajaḍatāpralayādayaḥ । atrānuvaṃśye ārye bhavataḥ
yattvātiśayārthayuktaṃ vākyaṃ śilpaṃ ca karmarūpaṃ vā । tatsarvamadbhutarase vibhāvarūpaṃ hi vijñeyam ।। sparśagrahollukasanairhāhākāraiśca sādhuvādaiśca । vepathugadgadavacanaiḥ svedādyairabhinayastasya ।।
śṛṅgāraṃ trividhaṃ vidyātdvāṅnaipathyakriyātmakam । aṅganaipathyavākyaiśca hāsyaraudrau tridhā smṛtau ।। dharmopaghātajaścaiva tathārthāpacayodbhavaḥ । tathā śokakṛtaścaiva karuṇastrividhaḥ smṛtaḥ ।।
dānavīraṃ dharmavīraṃ yuddhavīraṃ tathaiva ca । rasaṃ vīramapi prāha brahmā trividhameva hi ।। vyājāccaivāparādhācca vitrāsitakameva ca । punarbhayānakañcaiva vidyāt trividhameva hi ।।
bībhatsaḥ kṣobhajaḥ śuddha udvegī syāt dvitīyakaḥ । viṣṭhākṛmibhirudvegī kṣobhajo rudhirādiajaḥ ।। divyaścānandajaścaiva dvidhā khyāto adbhuto rasaḥ । divyadarśanajo divyo harṣādānadajaḥ smṛtaḥ ।।
[atha śānto nāma śamasthāyibhāvātmako mokṣapravartakaḥ । sa tu tattvajñānavairāgyāśayaśuddhyādibhirvibhāvaiḥ samutpadyate । tasya yamaniyamādhyātmadhyānadhāraṇopāsanasarvabhūtadayāliṅgagrahaṇādibhiranubhāvairabhinayaḥ prayoktavyaḥ । vyabhicāṇaścāsya nirvedasmṛtidhṛtisarvāśramaśaucastambharomāñcādayaḥ । atrāryāḥ ślokāśca bhavanti mokṣādhyātmasamutthastattvajñānārthahetusaṃyuktaḥ । naiḥśreyasopadiṣṭaḥ śāntaraso nāma sambhavati ।। buddhīndriyakarmendriyasaṃrodhādhyātmasaṃsthitopetaḥ ।
sarvaprāṇisukhahitaḥ śāntaraso nāma vijñeyaḥ ।। na yatra duḥkhaṃ na sukhaṃ na dveṣo nāpi matsaraḥ । samaḥ sarveṣu bhūteṣu sa śāntaḥ prathito rasaḥ ।। bhāvā vikārā ratyādyāḥ śāntastu prakṛtirmataḥ ।
vikāraḥ prakṛtairjātaḥ punastatraiva līyate । svaṃ svaṃ nimittamāsādya śāntādbhāvaḥ pravartate ।। punarnimittāpāye ca śānta evopalīyate । evaṃ navarasā dṛṣṭā nāṭyajñairlakṣaṇānviatāḥ ।।]
evamete rasā jñeyāstvaṣṭau lakṣaṇalakṣitāḥ । ata ūrdhvaṃ pravakṣyāmi bhāvānāmapi lakṣaṇam ।। bhāvānidānīṃ vyākhyāsyāmaḥ । atrāha bhāvā iti kasmāt । kiṃ bhavantīti bhāvāḥ kiṃ vā bhāvayantīti bhāvāḥ । ucyate vāgaṅgasattvopetānānkāvyārthānbhāvayantīti bhāvā iti । bhū iti karaṇe dhātustathā ca bhāvitaṃ vāsitaṃ kṛtamityanarthāntaram । loke api ca prasiddham । aho hyanena gandhena rasena vā sarvameva bhāvitamiti । tacca vyāptyartham । ślokāścātra vibhāvenāhṛto yo artho hyanubhāvaistu gamyate ।
vāgaṅgasattvābhinayaiḥ sa bhāva iti saṃjñitaḥ ।। vāgaṅgamukharāgeṇa sattvenābhinayena ca । kaverantargataṃ bhāvaṃ bhāvayanbhāva ucyate ।। nānābhinayasambaddhānbhāvayanti rasānimān ।
yasmātasmādamī bhāvā vijñeyā nāṭyayoktṛbhiḥ ।। atha vibhāva iti kasmāt । ucyate vibhavo vijñānārthaḥ । vibhāvaḥ kāraṇaṃ nimittaṃ heturiti paryāyāḥ । vibhāvyate anena vāgaṅgasattvābhinayā ityato vibhāvaḥ । yathā vibhāvitaṃ vijñātamityanarthāntaram । bahavo arthā vibhāvyante vāgaṅgābhinayāśrayāḥ । anena yasmāttenāyaṃ vibhāva iti saṃjñitaḥ ।।
athānubhāva iti kasmāt । ucyate anubhāvyate anena vāgaṅgasattvakṛto abhinaya iti । atra ślokaḥ vāgaṅgābhinayeneha yatastvartho anubhāvyate । śākhāṅgopāṅgasaṃyuktastvanubhāvastataḥ smṛtaḥ ।। evaṃ te vibhāvānubhāvasaṃyuktā bhāvā iti vyākhyātāḥ । ato hyeṣāṃ bhāvānāṃ siddhirbhavati । tasmādeṣāṃ bhāvānāṃ vibhāvānubhāvasaṃyuktānāṃ lakṣaṇanidarśanānyabhivyākhyāsyāmaḥ । tatra vibhāvānubhāvau lokaprasiddhau । lokasvabhāvānugatatvācca tayorlakṣaṇaṃ nocyate atiprasaṅganivṛtyartham । bhavati cātra ślokaḥ
lokasvabhāvasaṃsiddhā lokayātrānugāminaḥ । anubhāvā vibhāvāśca jñeyāstvabhinaye budhaiḥ ।। tatrāṣṭau bhāvāḥ sthāyinaḥ । trayastriṃśadvyabhicāriṇaḥ । aṣṭau sātvikā iti bhedāḥ । evamete kāvyarasābhivyaktihetava ekonapañcāśadbhāvāḥ pratyavagantavyāḥ । ebhyaśca sāmānyaguṇayogena rasā niṣpadyante । atra ślokaḥ yo artho hṛdayasaṃvādī tasya bhāvo rasodbhavaḥ ।
śarīraṃ vyāpyate tena śuṣkaṃ kāṣṭhamivāgninā ।। atrāha yadi kāvyārthasaṃśritairvibhāvānubhāvavyañjitairekonapañcāśadbhāvaiḥ sāmānyaguṇayogenābhiniṣpadyante rasāstatkathaṃ sthāyina eva bhāvā rasatvamāpnuavanti । ucyate yathā hi samānalakṣaṇāstulyapāṇipādodaraśarīrāḥ samānāṅgapratyaṅgā api puruṣāḥ kulaśīlavidyākarmaśilpavicakṣaṇatvādrājatvamāpnuvanti tatraiva cānye alpabuddhayasteṣāmevānucarā bhavanti tathā vibhāvānubhāvavyabhicāriṇaḥ sthāyibhāvānupāśritā bhavanti । bahvāśrayatvāsvāmibhūtāḥ sthāyino bhāvāḥ । tadvatsthānīyapuruṣaguṇabhūtā anye bhāvāstānguṇatayā śrayante । sthāyibhāvā rasatvamāpnuvanti । parijanabhūtā vyabhicāriṇo bhāvāḥ । atrāha ko dṛṣṭānta iti । yathā narendro bahujanaparivāro api sa eva nāma labhate nānyaḥ sumahānapi puruṣaḥ tathā vibhāvānubhāvavyabhicāriparivṛtaḥ sthāyī bhāvo rasanāma labhate । yathā narāṇāṃ nṛpatiḥ śiṣyāṇāṃ ca yathā guruḥ । evaṃ hi sarvabhāvānāṃ bhāvaḥ sthāyi mahāniha ।।
lakṣaṇaṃ khalu pūrvamabhihitameṣāṃ rasasaṃjñakānām । idānīṃ bhāvasāmānyalakṣaṇamabhidhāsyāmaḥ । tatra sthāyibhāvānvakṣyāmaḥ ratirnāma pramodātmikā ṛtumālyānulepanābharaṇabhojanavarabhavanānubhavanāprātikūlyādibhirvibhāvaiḥ samutpadyate । tāmabhinayetsmitavadanamadhurakathanabhrūkṣepakaṭākṣādibhiranubhāvaiḥ । iṣṭārthaviṣayaprāptyā ratirityupajāyate । saumyatvādabhineyā sā vāṅmādhuryāṅgaceṣṭitaiḥ ।। hāso nāma paraceṣṭānukaraṇakuhakāsambaddhapralāpapaurobhāgyamaurkhyādibhirvibhāvaiḥ samutpadyate । tamabhinayetpūrvoktairhasitādibhiranubhāvaiḥ । bhavati cātra ślokaḥ
paraceṣṭānukaraṇāddhāsaḥ samupajāyate । smitahāsātihasitairabhineyaḥ sa paṇḍitaiḥ ।। śoko nāma iṣṭajanaviyogavibhavanāśavadhabandhaduḥkhānubhanavanādibhirvibhāvaiḥ samutpadyate । tasyāsrapātaparidevitavilapitavaivarṇyasvarabhedasrastagātratābhūmipatanasasvanaruditākranditadīrghaniḥśvasitajaḍatonmādamohamaraṇādibhiranubhāvairabhinayaḥ prayoktavyaḥ । ruditamatra trividham ānandajamārtijamīrṣyāsamudbhavaṃ ceti । ānande apyārtikṛtaṃ trividhaṃ ruditaṃ sadā budhairjñeyam ।
tasya tvabhinayayogānvibhāvagatitaḥ pravakṣyāmi ।। harṣotphullakapolaṃ sānusmaraṇādapāṅgavisṛtāsram । romāñcagātramanibhṛtamānandasamudbhavaṃ bhavati ।। paryāptavimuktāsraṃ sasvanamasvasthagātragaticeṣṭam ।
bhūminipātanivartitavilapitamityārtijaṃ bhavati ।। prasphuritauṣṭhakapolaṃ saśiraḥkampaṃ tathā saniḥśvāsam । bhrukuṭīkaṭākṣakuṭilaṃ strīṇāmīrṣyākṛtaṃ bhavati ।। strīnīcaprakṛtiṣveṣa śoko vyasanasambhavaḥ ।
dhairyeṇottamamadhyānāṃ nīcānāṃ ruditena ca ।। krodho nāma ādharṣaṇākruṣṭakalahavivādapratikūlādibhirvibhāvaiḥ samutpadyate । asya vikṛṣṭanāsāpuṭodvṛttanayanasaṃdaṣṭhoṣṭhapuṭagaṇḍasphuraṇādibhiranubhāvairabhinayaḥ prayoktavyaḥ । ripujo gurujaścaiva praṇayiprabhavastathā । bhṛtyajaḥ kṛtakaśceti krodhaḥ pañcavidhaḥ smṛtaḥ ।।
bhṛkuṭīkuṭilotkaṭamukhaḥ sandaṣṭhoṣṭhaḥ spṛśankareṇa karam । kruddhaḥ svabhujāprekṣī śatrau niryantraṇaṃ ruṣyet ।। kiñcidavāṅgmukhadṛṣṭiḥ sāsrasvedāpamārjanaparaśca । avyaktolbaṇaceṣṭo gurau vinayayantrito ruṣyet ।।
alpaprataravicāro vikirannaśrūṇyapāṅgavikṣepaiḥ । sabhrukuṭisphuritoṣṭhaḥ praṇayopagatāṃ priyā ruṣyet ।। atha parijane tu roṣastarjananirbhartsanākṣivistāraiḥ । viprekṣaṇaiśca vividhairabhineyaḥ krūratārahitaḥ ।।
kāraṇamavekṣamāṇaḥ prāyeṇāyāsaliṅgasaṃyuktaḥ । vīrarasāntaracārī kāryaḥ kṛtako bhavati kopaḥ ।। utsāho nāma uttamaprakṛtiḥ । sa cāviṣādaśaktidhairyaśauryādibhirvibhāvairutpadyate । tasya dhairyatyāgavaiśāradyādibhiranubhāvairabhinayaḥ prayoktavyaḥ । atra ślokaḥ asammohādibhirvyakto vyavasāyanayātmakaḥ ।
utsāhastvabhineyaḥ syādapramādotthitādibhiḥ ।। bhayaṃ nāma strīnīcaprakṛtikam । gururājāparādhaśvāpadaśūnyāgārāṭavīparvatagahanagajāhidarśananirbhartsanakāntāradurdinaniśāndhakarolūkanaktañcarārāvaśravaṇādibhirvibhāvaiḥ samutpadyate । tasya prakampitakaracaraṇahṛdayakampanastambhamukhaśoṣajihvāparilehanasvedavepathutrāsasaparitrāṇānveṣaṇadhāvanotkṛṣṭādibhiranubhavairabhinayaḥ prayoktavyaḥ । atra ślokāḥ gururājāparādhena raudrāṇāṃ cāpi darśanāt । śravaṇādapi ghorāṇāṃ bhayaṃ mohena jāyate ।।
gātrakampanavitrāsairvaktraśoṣaṇasambhramaiḥ visphāritaikṣaṇaiḥ kāryamabhineyakriyāguṇaiḥ ।। sattvavitrāsanodbhūtaṃ bhayamutpadyate nṛṇām । srastāṅgākṣinimeṣaistadabhineyaṃ tu nartakaiḥ ।। karacaraṇahṛdayakampairmukhaśoṣaṇavadanalehanastambhaiḥ ।
sambhrāntavadanavepathusaṃtrāsakṛtairabhinayo asya ।। jugupsā nāma strīnīcaprakṛtikā । sā cāhṛdyadarśanaśravaṇādibhirvibhāvaiḥ samutpadyate । tasyāḥ sarvāṅgasaṅkocaniṣṭhīvanamukhavikūṇanahṛllekhādibhiranubhāvairabhinayaḥ prayoktavyaḥ । bhavati cātra ślokaḥ nāsāpracchādaneneha gātrasaṅkocanena ca । udvejanaiḥ sahṛllekhairjugupsāmabhinirdiśet ।।
vismayo nāma māyendrajālamānuṣakarmātiśayacitrapustaśilpavidyātiśayādibhirvibhāvaiḥ samutpadyate । tasya nayanavistārānimeṣaprekṣitabhrūkṣeparomaharṣaṇaśiraḥkampasādhuvādādibhiranubhāvairabhinayaḥ prayoktavyaḥ । bhavati cātra ślokaḥ karmātiśayanirvṛtto vismayo harṣasambhavaḥ । siddhisthāne tvasau sādhyaḥ praharṣapulakādibhiḥ ।। evamete sthāyino bhāvā rasasaṃjñāḥ pratyavagantavyāḥ । vyabhicāriṇa idānīṃ vyākhyāsyāmaḥ । atrāha vyabhicāriṇa iti kasmāt । ucyate vi abhi ityetāvupasargau । cara iti gatyartho dhātuḥ । vividhamābhimukhyena raseṣu carantīti vyabhicāriṇaḥ । vāgaṅgasattvopetāḥ prayoge rasānnayantīti vyabhicāriṇaḥ । atrāha kathaṃ nayantīti । ucyate lokasiddhānta eṣaḥ yathā sūrya idaṃ dinaṃ nakṣatraṃ vā nayatīti । na ca tena bāhubhyāṃ skandhena vā nīyate । kiṃ tu lokaprasiddhametat । yathedaṃ sūryo nakṣatraṃ dina vā nayatīti । evamete vyabhicāriṇa ityavagantavyāḥ । tāniha saṅgrahābhihitāṃstrayastriṃśadvyabhicāriṇo bhāvān varṇayiṣyāmaḥ । tatra nirvedo nāma dāridryavyādhyavamānādhikṣepākruṣṭakrodhatāḍaneṣṭajanaviyogatattvajñānādibhirvibhāvaiḥ samutpadyate strīnīcakusattvānām । ruditaniḥśvasitocchvasitasampradhāraṇādibhiranubhāvaistamabhinayet । atra ślokaḥ
dāridryeṣṭaviyogādyaiḥ nirvedo nāma jāyate । sampradhāraṇaniḥśvāsaistasya tvabhinayo bhavet ।। iṣṭajanaviprayogāddāridryādvyādhitastathā duḥkhāt । ṛddhiṃ parasya dṛṣṭvā nirvedo nāma sambhavati ।।
bāṣpapariplutanayanaḥ punaśca niḥśvāsanadīnamukhanetraḥ । yogīva dhyānaparo bhavati hi nirvedavānpuruṣaḥ ।। glānirnāma vāntaviriktavyādhitaponiyamopavāsamanastāpātiśayamadanasevanātivyāyāmādhvagamanakṣutpipāsānidrācchedādibhirvibhāvaiḥ samutpadyate । tasyāḥ kṣāmavākyanayanakapolodaramandapadotkṣepaṇavepanānutsāhatanugātravaivarṇyasvarabhedābhiranubhāvairabhinayaḥ prayoktavyaḥ । vāntaviriktavyādhiṣu tapasā jarasā ca jāyate glāniḥ ।
kārśyena sābhineyā mandabhramaṇena kampena ।। gaditaiḥ kṣāmakṣāmairnetravikāraiśca dīnasañcāraiḥ । ślathabhāvenāṅgānāṃ muhurmuhurnirdiśed glānim ।। śaṅkā nāma sandehātmikā strīnīcaprabhavā । cauryābhigrahaṇanṛpāparādhapāpakarmakaraṇādibhirvibhāvaiḥ samutpadyate । tasyā muhurmuhuravalokanāvakuṇṭhanamukhaśoṣaṇajihvālehanamukhavaivarṇyasvarabhedavepathuśuṣkoṣṭhakaṇṭhāyāsasādharmyādibhiranubhāvairabhinayaḥ prayoktavyaḥ ।
cauryādijanitā śaṅkā prāyaḥ kāryā bhayānake । priyavyalīkajanitā tathā śṛṅgāriṇī matā ।। atrākārasaṃvaraṇamapi kecidicchanti । tacca kuśalairupādhibhiriṅgitaiścopalakṣyam । dvividhā śaṅkā kāryāhyātmasamutthā ca parasamutthā ca ।
yā tatrātmasamutthā sā jñeyā dṛṣṭiceṣṭābhiḥ ।। kiñcitpravepitāṅgastvadhomukho vīkṣate ca pārśvāni । gurusajjamānajihvaḥ śyāmāsyaḥ śaṅkitaḥ puruṣaḥ ।। asūyā nāma nānāparādhadveṣaparaiśvaryasaubhāgyamedhāvidyālīlādibhirvibhāvaiḥ samutpadyate । tasyāśca pariṣadi doṣaprakhyāpanaguṇopaghāterṣyācakṣuḥpradānādhomukhabhrukuṭīkriyāvajñānakutsanādibhiranubhāvairabhinayaḥ prayoktavyaḥ ।
parasaubhāgyeśvaratāmedhālīlāsamucchrayāndṛṣṭvā । utpadyate hyasūyā kṛtāparādho bhavedyaśca ।। bhrukuṭikuṭilotkaṭamukhaiḥ serṣyākrodhaparivṛttanetraiśca । guṇanāśanavidveṣaistatrābhinayaḥ prayoktavyaḥ ।।
mado nāma madyopayogādutpadyate । sa ca trividhaḥ pañcavibhāvaśca । atrāryā bhavanti jñeyastu madastrividhastaruṇo madhyastathāvakṛṣṭaśca । karaṇaṃ pañcavidhaṃ syāttasyābhinayaḥ prayoktavyaḥ ।। kaścinmatto gāyati roditi kaścittathā hasati kaścit ।
paruṣavacanābhidhāyī kaścitkaścittathā svapiti ।। uttamasattvaḥ śete hasati ca gāyati ca madhyamaprakṛtiḥ । paruṣavacanābhidhāyī rodatyapi cādhamaprakṛtiḥ ।। smitavacanamadhurarāgo hṛṣṭatanuḥ kiñcidākulitavākyaḥ ।
sukumārāviddhagatistaruṇamadastūttamaprakṛtiḥ ।। skhalitāghūrṇitanayanaḥ srastavyākulitabāhuvikṣepaḥ । kuṭilavyāviddhagatirmadhyamado madhyamaprakṛtiḥ ।। naṣṭasmṛtirhatagatiścharditahikkākaphaiḥ subībhatsaḥ ।
gurusajjamānajihvo niṣṭhīvati cādhamaprakṛtiḥ ।। raṅge pibataḥ kāryā madavṛddhirnāṭyayogamāsādya । kāryo madakṣayo vai yaḥ khalu pītvā praviṣṭaḥ syāt ।। santrāsācchokādvā bhayātpraharṣācca kāraṇopagatāt ।
utkramyāpi hi kāryo madapraṇāśaḥ kramāttajjñaiḥ ।। ebhirbhāvaviśeṣairmado drutaṃ sampraṇāśamupayāti । abhyudayasukhairvākyairyathaiva śokaḥ kṣayaṃ yāti ।। śramo nāma adhvavyāyāmasevanādibhirvibhāvaiḥ samutpadyate । tasya gātraparimardanasaṃvāhananiḥśvasitavijṛmbhitamandapadotkṣepaṇanayanavadanavikūṇanasītkarādibhiranubhāvairabhinayaḥ prayoktavyaḥ ।
nṛttādhvavyāyāmānnarasya sañjāyate śramo nāma । niḥśvāsakhedagamanaistasyābhinayaḥ prayoktavyaḥ ।। ālasyaṃ nāma khedavyādhigarbhasvabhāvaśramasauhityādibhirvibhāvaiḥ samutpadyate strīnīcānām । tadabhinayetsarvakarmānabhilāṣaśayanāsananidrātandrīsevanādibhiranubhāvaiḥ । ālasyaṃ tvabhineyaṃ khedāpagataṃ svabhāvajaṃ cāpi ।
āhāravarjitānāmārambhāṇāmanārambhāt ।। dainyaṃ nāma daurgatyamanastāpādibhirvibhāvaiḥ samutpadyate । tasyādhṛtiśirorogagātragauravānyamanaskatāmṛjāparivarjanādibhiranubhāvairabhinayaḥ prayoktavyaḥ । cintautsukyasamutthā duḥkhādyā bhavati dīnatāṃ puṃsām । sarvamṛjāparihārairvividho abhinayo bhavettasya ।।
cintā nāma aiśvaryabhraṃśeṣṭadravyāpahāradāridryādibhirvibhāvairutpadyate । tāmabhinayenniḥśvasitocchvasitasantāpadhyānādhomukhacintanatanukārśyādibhiranubhāvaiḥ । aiśvaryabhraṃśeṣṭadravyakṣayajā bahuprakārā tu । hṛdayavitarkopagatā nṝṇāṃ cintā samudbhavati ।। socchvāsairniḥśvasitaiḥ santāpaiścaiva hṛdayaśūnyatayā ।
abhinetavyā cintā mṛjāvihīnairadhṛtyā ca ।। moho nāma daivopaghātavyasanābhighātavyādhibhayāvegapūrvavairānusmaraṇādibhirvibhāvaiḥ samutpadyate । tasya niścaitanyabhramaṇapatanāghūrṇanādarśanādibhiranubhāvairabhinayaḥ prayoktavyaḥ । asthāne taskarāndṛṣṭvā trāsanairvividhairapi । tatpratīkāraśūnyasya mohaḥ samupajāyate ।।
vyasanābhighātabhayapūrvavairasaṃsmaraṇarogajo mohaḥ । sarvendriyasammohāttasyābhinayaḥ prayoktavyaḥ ।। smṛtirnāma sukhaduḥkhakṛtānāṃ bhāvānāmanusmaraṇam । sā ca svāsthyajaghanyarātrinidrācchedasamānadarśanodāharaṇacintābhyāsādibhirvibhāvaiḥ samutpadyate । tāmabhinayecchiraḥkampanāvalokanabhrūsamunnamanādibhiranubhāvaiḥ । sukhaduḥkhamatikrāntaṃ tathā mativibhāvitaṃ yathāvṛttam ।
ciravismṛtaṃ smarati yaḥ smṛtimāniti veditavyo asau ।। svāsthyābhyāsasamutthā śrutidarśanasambhavā smṛtirnipuṇaiḥ । śira udvāhanakampairbhūkṣepaiścābhinetavyā ।। dhṛtirnāma śauryavijñānaśrutivibhavaśaucācāragurubhaktyadhikamanorathārthalābhakrīḍādibhirvibhāvaiḥ samutpadyate । tāmabhinayetprāptānāṃ viṣayāṇāmupabhogādaprāptātītopahṛtavinaṣṭānāmanuśocanādibhiranubhāvaiḥ । atrārye bhavataḥ
vijñānaśaucavibhavaśrutiśaktisamudbhavā dhṛtiḥ sadbhiḥ । bhayaśokaviṣadādyai rahitā tu sadā prayoktavyā ।। prāptānāmupabhogaḥ śabdarasasparśarūpagandhānām । aprāptaiśca na śoko yasyāṃ hi bhaved dhṛtiḥ sā tu ।।
vrīḍā nāma akāryakaraṇātmikā । sā ca guruvyatikramaṇāvajñānapratijñātānirvahanapaścāttāpādibhirvibhāvaiḥ samutpadyate । tāṃ nigūḍhavadanādhomukhavicintanorvīlekhanavastrāṅgulīyakasparśanakhanikṛntanādibhiranubhāvairabhinayet । atrārye bhavataḥ kiñcidakāryaṃ kurvannevaṃ yo dṛśyate śucibhiranyaiḥ । paścāttāpena yuto vrīḍita iti veditavyo asau ।। lajjānigūḍhavadano bhūmiṃ vilikhannakhāṃśca vinikṛntan ।
vastrāṅgulīyakānāṃ saṃsparśaṃ vrīḍitaḥ kuryāt ।। capalatā nāma rāgadveṣamātsaryāmarṣāpratikūlyādibhirvibhāvaiḥ samutpadyate । tasyāśca vākpāruṣyanirbhartsanavadhabandhasamprahāratāḍanādibhiranubhāvairabhinayaḥ prayoktavyaḥ । atrāryā bhavati avimṛśya tu yaḥ kāryaṃ puruṣo vadhatāḍanaṃ samārabhate । aviniścitakāritvātsa tu khalu capalo budhairjñeyaḥ ।।
harṣo nāma manorathalābheṣṭajanasamāgamanamanaḥparitoṣadevagururājabhartṛprasādabhojanācchādanalābhopabhogādibhirvibhāvaiḥ samutpadyate । tamabhinayennayanavadanaprasādapriyabhāṣaṇāliṅganakaṇṭakitapulakitāsrasvedādibhiranubhāvaiḥ । atrārye bhavataḥ aprāpye prāpye vā labdhe arthe priyasamāgame vā'pi । hṛdayamanorathalābhe harṣaḥ sañjāyate puṃsām ।। nayanavadanapriyabhāṣāliṅganaiśca romāñcaiḥ ।
lalitaiścāṅgavihāraiḥ svedādyairabhinayastasya ।। āvego nāma utpātavātavarṣākuñjarodbhramaṇapriyāpriyaśravaṇavyasanābhighātādirvibhāvaiḥ samutpadyate । tatrotpātakṛto nāma vidyudulkānirghātaprapatanacandrasūryoparāgaketudarśanakṛtaḥ । tamabhinayetsarvāṅgasrastatāvaimanasyamukhavaivarṇyaviṣādavismayādibhiḥ । vātakṛtaṃ punaravakuṇṭhanākṣiparimārjanavastrasaṅgūhanatvaritagamanādibhiḥ । varṣakṛtaṃ punaḥ sarvāṅgasampiṇḍanapradhāvanacchannāśrayamārgaṇādibhiḥ । agnikṛtaṃ tu dhūmākulanetratā'ṅgasaṅkocanavidhūnanātikrāntāpakrāntādibhiḥ । kuñjarodbhramaṇakṛtaṃ nāma tvaritāpasarpaṇacañcalagamanabhayastambhavepathupaścādavalokanavismayādibhiḥ । priyaśravaṇakṛtaṃ nāmābhyutthānāliṅganavastrābharaṇapradānāśrupulakitādibhiḥ । apriyaśravaṇakṛtaṃ nāma bhūmipatanaviṣamavivartanaparidhāvanavilāpanākrandanādibhiḥ । vyasanābhighātajaṃ tu sahasāpasarpaṇaśastracarmavarmadhāraṇagajaturagarathārohaṇasampradhāraṇādibhiḥ । evamaṣṭavikalpo ayamāvegaḥ sambhramātmakaḥ । stheryeṇottamamadhyānāṃ nīcānāṃ cāpasarpaṇaiḥ ।।
apriyanivedanādvā sahasā hyavadhāritārivacanasya । śastrakṣepāt trāsādāvego nāma sambhavati ।। apriyanivedanādyo viṣādabhāvāśrayo anubhāvasya । sahasāridarśanāccetpaharaṇaparighaṭṭanaiḥ kāryaḥ ।।
jaḍatānāma sarvakāryāpratipattiḥ । iṣṭāniṣṭaśravaṇadarśanavyādhyādibhirvibhāvaiḥ samutpadyate । tāmabhinayedakathanāvibhāṣaṇatūṣṇīmbhāvāpratibhā'nimeṣanirīkṣaṇaparavaśatvādibhiranubhāvaiḥ । atrāryā bhavati iṣṭaṃ vā'niṣṭaṃ vā sukhaduḥkhe vā na vetti yo mohāt । tūṣṇīkaḥ paravaśago bhavati sa jaḍasaṃjñitaḥ puruṣaḥ ।। garvo nāma aiśvaryakularūpayauvanavidyābaladhanalābhādibhirvibhāvaiḥ samutpadyate । tasyāsūyāvajñāgharṣaṇānuttaradānāsambhāṣaṇāṅgāvalokana vibhramāpahasanavākpāruṣyaguruvyatikramaṇādhikṣepavacanavicchedādibhiranubhāvairabhinayaḥ prayoktavyaḥ atrāryā bhavati
vidyāvāpte rūpādaiśvaryādatha dhanāgamādvāpi । garvaḥ khalu nīcānāṃ dṛṣṭyaṅgavicāraṇaiḥ kāryaḥ ।। viṣādo nāma kāryānistaraṇadaivavyāpattisamutthaḥ । tamabhinayetsahāyānveṣaṇopāyacintanotsāhavighātavaimanasyaniḥśvasitādibhiranubhāvairuttamamadhyamānām । adhamānāṃ tu viparidhāvanālokanamukhaśoṣaṇasṛkvaparilehananidrāniḥśvasitadhyānādibhiranubhāvaiḥ । kāryānistaraṇādvā cauryābhigrahaṇarājadoṣādvā ।
daivādarthavipatterbhavati viṣādaḥ sadā puṃsām ।। vaicitryopāyacintābhyāṃ kārya uttamamadhyayoḥ । nidrāniḥśvasitadhyānairadhamānāṃ tu yojayet ।। autsukyaṃ nāma iṣṭajanaviyogānusmaraṇodyānadarśanādibhirvibhāvaiḥ samutpadyate । tasya dīrghaniḥśvasitādhomukhavicintananidrātandrīśayanābhilāṣādibhiranubhavairabhinayaḥ prayoktavyaḥ । atrāryā bhavati
iṣṭajanasya viyogādautsukyaṃ jāyate hyanusmṛtyā । cintānidrātandrīgātragurutvairabhinayo asya ।। nidrā nāma daurbalyaśramaklamamadālasyacintā'tyāhārasvabhāvādibhirvibhāvaiḥ samutpadyate । tāmabhinayedvadanagauravaśarīrāvalokananetraghūraṇanagātravijṛmbhanamāndyocchvasitasannagātratā'kṣinimīlanādibhiranubhāvaiḥ । atrārye bhavataḥ ālasyāddaurbalyātklamācchramāccintanātsvabhāvācca ।
rātrau jāgaraṇādapi nidrā puruṣasya sambhavati ।। tāṃ mukhagauravagātrapratilolananayanamīlanajaḍatvaiḥ । jṛmbhaṇagātravimardairanubhāvairabhinayetprājñaḥ ।। apasmāro nāma devayakṣanāgabrahmarākṣasabhūtapretapiśācagrahaṇānusmaranocchiṣṭaśūnyāgārasevanāśucikālāntarāparipatanavyādyādibhirvibhāvaiḥ samutpadyate । tasya sphuritaniḥśvasitotkampitadhāvanapatanasvedastambhavadanaphenajihvāparilehanādibhiranubhāvairabhinayaḥ prayoktavyaḥ ।
bhūtapiśācagrahaṇānusmaraṇocchiṣṭaśūnyagṛhagamanāt । kālāntarātipātādaśuceścabhavatyapasmāraḥ ।। sahasā bhūmau patanaṃ pravepanaṃ vadanaphenamokṣaśca । niḥsaṃjñasyotthānaṃ rūpāṇyetānyapasmāre ।।
suptaṃ nāma nidrābhibhavaviṣayopagamanakṣititalaśayanaprasāraṇānukarṣaṇādibhirvibhāvaiḥ samutpadyate nidrāsamuttham । taducchvasitaṃsannagātrākṣinimīlanasarvendriya sammohanotsvapnāyitādibhiranubhāvairabhinayet । nidrābhibhavendriyoparamaṇamohāirhavetsuptam । akṣinimīlanocchvasanaiḥ svapnāyitajalpitaiḥ kāryaḥ ।। socchvāsairniḥśvāsairmandākṣinimīlanena niśceṣṭaḥ ।
sarvendriyasammohātsuptaṃ svapnaiśca yuñjīta ।। vibodho nāma āhārapariṇāmanidrācchedasvapnāntatīvraśabdaśravaṇādibhirvibhāvaiḥ samutpadyate । tamabhinayejjṛmbhaṇākṣiparimardanaśayanamokṣaṇādibhiranubhāvaiḥ । āhāravipariṇāmācchabdasparśādibhiśca sambhūtaḥ । pratibodhastvabhineyo jṛmbhaṇavadanākṣiparimardaiḥ ।।
amarṣo nāma vidyaiśvaryaśauryabalādhikairadhikṣiptasyāvamānitasya vā samutpadyate । tamabhinayecchiraḥkampanaprasvedanādhomukhacintanadhyānādhyavasāyopāyasahāyānveṣaṇādibhiranubhāvaiḥ । ākṣiptānāṃ sabhāmadhye vidyāśauryabalādhikaiḥ । nṝṇāmutsāhasaṃyogādamarṣo nāma jāyate ।। utsāhādhyavasāyābhyāmadhomukhavicintanaiḥ ।
śiraḥprakampasvedādyaistaṃ prayuñjīta paṇḍitaḥ ।। avahitthaṃ nāma ākārapracchādanātmakam । tacca lajābhayāpajayagauravajaihmayādibhirvibhāviḥ samutpadyate । tasyānyathākathanāvalokitakathābhaṅgakṛtakadhairyādibhiranubhāvairabhinayaḥ prayoktavyaḥ । dhārṣṭyajaihmyādisambhītamavahitthaṃ bhayatmakam । taccāgaṇanayā kāryaṃ nātīvottarabhāṣaṇāt ।।
ugratā āma cauryābhigrahāṇanṛpāparādhāsatpralāpādibhirvibhāvaiḥ samutpadyate । tāṃ ca vadhabandhanatāḍananirbhatsanādibhiranubhāvairabhinayet । cauryābhigrahanavaśānnṛpāparādhādathogratā bhavti । vadhabandhatāḍanādibhiranubhāvairabhinayastasyāḥ ।। nānāśātrārthabodhena matiḥ saṃjāyate nṛṇām ।
śiṣyopadeśārthakṛtastasyāstvabhinayo bhavet ।। vyādhirnāma vātapittakaphasannipātaprabhavaḥ । tasya jvarādayo viśeṣāḥ । jvarastu dvividhaḥ saśītaḥ sadāhaśca । tatra saśīto nāma pravepitasarvāṅgopkampananikuñcanāgnyabhilāṣaromāñcahanuvalananāsāvikūnanamukhaśoṣaṇaparidevitādibhiranubhāvairabhineyaḥ । sadāho nāma vikṣiptāṅgakaracaraṇabhūmyabhilāṣānulepanaśītābhilāṣaparidevanamukhaśoṣotkruṣṭādibhiranubhāvaiḥ । ye cānye vyādhayaste api khalu mukhavikūṇanagātrastambhasrastākṣiniḥśvasanastanitotkruṣṭavepanādibhiranubhāvairabhineyāḥ । samāsatastu vyādhīnāṃ kartavyo abhinayo budhaiḥ । srastāṅgagātravikṣepaistathā mukhavikūṇanaiḥ ।।
unmādo nāma iṣṭajanaviyogavibhavanāśābhighātavātapittaśleṣmaprakopādibhirvibhāvairutpadyate । tamanimittahasitaruditotkruṣṭāsambaddhapralāpaśayitopaviṣṭotthitapradhāvitanṛttagītapaṭhitabhasmapāṃsvavadhūlanatṛṇanirmālyakucelacīraghaṭakakapālaśarāvābharaṇadhāraṇopabhogairanekaiścānavasthitaiśceṣṭānukaraṇādibhiranubhāvairabhinayet । iṣṭajanavibhavanāśādabhighātādvātapittakaphakopāt । vividhāccittavikārādunmādo nāma sambhavati ।। animittaruditahasitopaviṣṭagītapradhāvitotkruṣṭaiḥ ।
anyaiśca vikārairakṛtairunmādaṃ samprayuñjīta ।। maraṇaṃ nāma vyādhijamabhighātajañca । tatra yadāntrayakṛcchūladoṣavaiṣamyagaṇḍapiṭakajvaraviṣūcikādibhirutpadyate tadvyādhiprabhavam । abhighātajaṃ tu śastrāhidaṃśaviṣapānaśvāpadagajaturagarathapaśuyānapātavināśaprabhavam । etayorabhinayaviśeṣānvakṣyāmaḥ tatra vyādhijaṃ viṣaṇṇagātrāvyāyatāṅgaviceṣṭitanimīlitanayanahikkāśvāsopetānavekṣitaparijanāvyaktākṣarakathanādibhiranubhāvairabhinayet । vyādhīnāmekabhāvo hi maraṇābhinayaḥ smṛtaḥ ।
viṣaṇṇagātrairniśceṣṭairindriayaiśca vivarjitaḥ ।। abhighātaje tu nānāprakārābhinayaviśeṣāḥ । śastrakṣatāhidaṣṭaviṣapītagajādipatitaśvāpadahatāḥ । yathā tatra śastrakṣate tāvatsahasā bhūmipatanavepanasphuraṇādibhirabhinayaḥ prayoktavyaḥ । ahidaṣṭaviṣapītayorviṣayogo yathā kārśyavepathuvidāhahikkāphenaskandhabhaṅgajaḍatāmaraṇānītyaṣṭau viṣavegāḥ । kārśyaṃ tu prathame vege dvitīye vepathurbhavet । dāhaṃ tṛtīye hikkāṃ ca caturthe samprayojayet ।।
phenañca pañcame kuryātṣaṣṭhe skandhasya bhañjanam । jaḍatāṃ saptame kuryādaṣṭame maraṇaṃ bhavet ।। śvāpadagajaturagarathodbhavaṃ tu paśuyānapatanajaṃ vā'pi । śāstrakṣatavatkuryādanavekṣitagātrasañcāram ।।
ityeva maraṇaṃ jñeyaṃ nānāvasthāntarātmakam । prayoktavyaṃ budhaiḥ samyagyathā bhavāṅgaceṣṭitaiḥ ।। trāso nāma vidyudulkāśanipātanirghātāmbudharamahāsattvapaśuravādibhirvibhāvairutpadyate । tamabhinayetsaṃkṣiptāṅgotkampanavepathustambharomāñcagadgadapralāpādibhiranubhāvaiḥ । mahābhairavanādadyaistrāsaḥ samupajāyate ।
srastāṅgākṣinimeṣaiśca tasya tvabhinayo bhavet ।। vitarko nāma sandehavimarśavipratipattyādibhirvibhāvairutpadyate । tamabhinayedvividhavicāritapraśnasampradhāraṇamantrasaṅgūhanādibhiranubhāvaiḥ । vicāraṇādisambhūtaḥ sandehātiśayātmakaḥ । vitarkaḥ so abhineyastu śirobhrūkṣepakampanaiḥ ।।
evamete trayastriṃśadvyabhicāriṇo bhāvā deśakālāvasthānurūpyeṇāmagataparagatamadhyasthā uttamamadhyamādhamaiḥ strīpuṃsaiḥ svaprayogavaśādupapādyā iti । trayastriṃśadime bhāvā vijñeyā vyabhicāriṇaḥ । sāttvikāṃstu punarbhāvānpravakṣyāmyanupūrvaśaḥ ।। atrāha kimanye bhāvāḥ sattvena vinā'bhinīyante yasmāducyate ete sāttvikā iti । atrocyate iha hi sattvaṃ nāma manaḥprabhavam । tacca samāhitamanastvāducyate । manasaḥ samādhau sattvaniṣpattirbhavati । tasya ca yo asau svabhāvo romāñcāśruvaivarṇyādilakṣaṇo yathābhāvopagataḥ sa na śakyo anyamanasā kartumiti । lokasvabhāvānukaraṇatvācca nāṭyasya sattvamīpsitam । ko dṛṣṭāntaḥ iha hi nāṭyādharmipravṛttāḥ sukhaduḥkhakṛtā bhāvāstathā sattvaviśuddhāḥ kāryā yathā sarūpā bhavanti । tatra duḥkhaṃ nāma rodanātmakaṃ tatkathamaduḥkhitena sukhaṃ ca praharṣātmakamasukhitena vābhineyam । etadevāsya sattvaṃ yat duḥkhitena sukhitena vā'śruromāñcau darśiyitavyau iti kṛtvā sāttvikā bhāvā ityabhivyākhyātāḥ ।
stambhaḥ svedo atha romāñcaḥ svarabhedo atha vepathuḥ । vaivarṇyamaśrupralaya ityaṣṭau sāttvikā matāḥ ।। krodhabhayaharṣalajāduḥkhaśramarogatāpaghātebhyaḥ । vyāyāmaklamadharmaiḥ svedaḥ sampīḍanāccaiva ।।
harṣabhayaśokavismayaviṣādaroṣādisambhavaḥ stambhaḥ । śītabhayaharṣaroṣasparśajarārogajaḥ kampaḥ ।। ānandāmarṣābhyāṃ dhūmāñjanajṛmbhaṇādbhayācchokāt । animeṣaprekṣaṇataḥ śītādrogādbhavedaśru ।।
śītakrodhabhayaśramarogaklamatāpajaṃ ca vaivarṇyam । sparśabhayaśītaharṣāt krodhādrogācca romāñcaḥ ।। svarabhedo bhayaharṣakrodhajarāraukṣyarogamadajanitaḥ । śramamūrchamadanidrābhighātamohādibhiḥ pralayaḥ ।।
evamete budhairjñeyā bhāvā hyaṣṭau tu sāttvikāḥ । karma caiṣāṃ pravakṣyāmi rasabhāvānubhāvakam ।। niḥsaṃjño niṣprakampaśca sthitaḥ śūnyajaḍākṛtiḥ । skannagātratayā caiva stambhaṃ tvabhinayedbudhaḥ ।।
vyajanagrahaṇāccāpi svedāpanayanena ca । svedasyābhinayo yojyastathā vātābhilāṣataḥ ।। muhuḥ kaṇṭikitatvena tathollukasanena ca । pulakena ca romāñcaṃ gātrasparśena darśayet ।।
svarabhedo abhinetavyo bhinnagadgadanisvanaiḥ । vepanātsphuraṇātkampādvepathuṃ sampradarśayet ।। mukhavarṇaparāvṛttyā nāḍīpīḍanayogataḥ । vaivarṇyamabhinetavyaṃ prayatnāttaddhi duṣkaram ।।
bāṣpāmbuplutanetratvānnetrasaṃmārjanena ca । muhuraśrukaṇāpātairasraṃ tvabhinayedbudhaḥ ।। niśceṣṭo niṣprakampatvādavyaktaśvasitādapi । mahīnipatanāccāpi pralayābhinayo bhavet ।।
ekonapañcāśadime yathāvadbhāvāstryavasthā gaditā mayeha । bhūyaśca ye yatra rase niyojyāstān śrotumarhanti ca vipramukhyāḥ ।। śaṅkāvyādhistathāglāniścintāsūyā bhayaṃ tathā । vismayaśca vitarkaśca stambhaścapalatā tathā ।।
romāñcaharṣau nidrā ca tathonmādamadāvapi । svedaścaivāvahitthaṃ ca pralayo vepathustathā ।। viṣādaśramanirvedā garvāvegau dhṛtiḥ smṛtiḥ । matirmoho vibodhaśca suptamautsukyavarjite ।।
krodhāmarṣau ca hāsaśca śoko apasmāra eva ca । dainyaṃ ca maraṇaṃ caiva ratirutsāhasaṃyutā ।। trāsavaivarṇyaruditaiḥ svarabhedaḥ śamo api ca । jaḍatā ca tathā ṣaṭ ca catvāriṃśatprakīrtitāḥ] ।।
ālasyaugryajugupsākhyairevaṃ bhāvaistu varjitāḥ । udbhāvayanti śṛṅgāraṃ sarve bhāvāḥ svasaṃjñayā ।। [yathā'vasaramete hi sthāyisañcārisattvajāḥ । uddīpayanti śṛṅgāraṃ rasamāsādya saṃjñitam] ।।
glāniḥ śaṅkā hyasūyā ca śramaścapalatā tathā । suptaṃ nidrāvahitthaṃ ca hāsye bhāvāḥ prakīrtitāḥ ।। nirvedaścaiva cintā ca dainyaṃ glānyāsrameva ca jaḍatā maraṇaṃ caiva vyādhiśca karuṇe smṛtāḥ ।। garvo asūyā madotsāhāvāvego amarṣa eva ca ।
krodhaścapalataugryaṃ ca vijñeyā raudrasambhavāḥ ।। asammohastathotsāha āvego harṣa eva ca । matiścaiva tathogratvamamarṣo mada eva ca ।। romāñcaḥ svarabhedaśca krodho asūyā dhṛtistathā ।
garvaścaiva vitarkaśca vīre bhāvā bhavanti hi ।। svedaśca vepathuścaiva romāñco gadgadastathā । trāsaśca maraṇaścaiava vaivarṇyaṃ ca bhayānake ।। apasmārastathonmādo viṣādo mada eva ca ।
mṛtyurvyādhirbhayaṃ caiva bhāvā bībhatsasaṃśrayāḥ ।। stambhaḥ svedaśca mohaśca romāñco vismayastathā । āvego jaḍatā harṣo mūrchā caivādbhutāśrayāḥ ।। ye tvete sāttvikā bhāvā nānābhinayasaṃśritāḥ ।
raseṣveteṣu sarve te jñeyā nāṭyaprayoktṛbhiḥ ।। na hyekarasajaṃ kāvyaṃ kiñcidasti prayogataḥ । bhāvo vāpi raso vāpi pravṛttirvṛttireva ca ।। [ bahūnāṃ samavetānāṃ rūpaṃ yasya bhavedbahu ।
sa mantavyo rasaḥ sthāyī śeṣāḥ sañcāriṇo matāḥ ।। dīpayantaḥ pravartante ye punaḥ sthāyinaṃ rasam । te tu sañcāriṇo jñeyāste hi sthāyitvamāgatāḥ ।। vibhāvānubhāvayuto hyaṅgavastusamāśrayaḥ ।
saṃcāribhistu saṃyuktaḥ sthāyyeva tu raso bhavet ।। sthāyī sattvātirekeṇa prayoktavyaḥ prayoktṛbhiḥ । sañcāryākāramātreṇa sthāyī yasmādavasthitaḥ ।। ye tvete sāttvikā bhāvā nānābhinayayojitāḥ ।
raseṣveteṣu sarveṣu te jñeyā nāṭyakovidaiḥ ।। na hyekarasajaṃ kāvyaṃ naikabhāvaikavṛttikam । vimarde rāgamāyāti prayuktaṃ hi prayatnataḥ ।। bhāvā vā'pi rasā vā'pi pravṛttirvṛttireva vā ।
bībhatsādbhutaśāntānāṃ traividhyaṃ nātra kathyate ।। ṣaṇṇāṃ rasānāṃ traividhyaṃ nānābhāvārasānvitam । sattvaprayojito hyarthaḥ prayogo atra virājate । viditvā hi virājante loke citraṃ hi durlabham] ।।
nānābhāvārthasaṃpannāḥ sthāyisattvābhicāriṇaḥ । puṣpāvakīrṇāḥ kartavyāḥ kāvyeṣu hi rasā budhaiḥ ।। evaṃ rasāśca bhāvāśca vyavasthā nāṭake smṛtāḥ । ya evametāñjānāti sa gacchetsiddhimuttamām ।।
bhāvānāṃ ca rasānāṃ ca samutthānaṃ yathākramam । tvatprasādācchrutaṃ sarvamicchāmo vedituṃ punaḥ ।। nāṭye katividhaḥ kāryaḥ tajjñairabhinayakramaḥ । kataṃ vābhinayo hyeṣa katibhedastu kīrtitaḥ ।।
sarvametadyathātattvaṃ kathayasva mahāmune । yo yathābhinayo yasmin yoktavyaḥ siddhimicchatā ।। teṣāṃ tu vacanaṃ śrutvā munīnāṃ bharato muniḥ । pratyuvāca punarvākyaṃ caturo abhinayān prati ।।
ahaṃ vaḥ kathayiṣyāmi nikhilena tapodhanāḥ । yasmādabhinayo hyeṣa vidhivat samudāhṛtam ।। yaduktaṃ catvāro abhinaya iti tān varṇayiṣyāmaḥ । atrāha abhinaya iti kasmāt । atrocyate abhītyupasargaḥ ṇīñ iti prāpaṇārthako dhātuḥ । asyābhinītyevaṃ vyavasthitasya erajityacpratyatyayāntasyābhinaya ityevaṃ rūpaṃ siddham । etacca dhātvarthānuvacanenāvadhāryaṃ bhavati । abhipūrvastu ṇīñ dhāturābhimukhyārthanirṇaye ।
yasmātpadārthānnayati tasmādabhinayaḥ smṛtaḥ ।। vibhāvayati yasmācca nānārthān hi prayogataḥ । śākhāṅgopāṅgasaṃyuktastasmādabhinayaḥ smṛtaḥ ।। caturvidhaścaiva bhavennāṭyasyābhinayo dvijāḥ ।
anekabhedavāhūyaṃ nāṭyaṃ hyasmin pratiṣṭhitam ।। āṅgiko vācikaścaiva hyāhāryaḥ sāttvikastathā । jñeyastvabhinayo viprāḥ caturdhā parikalpitaḥ ।। sāttvikaḥ pūrvamuktastu bhāvaiśca sahito mayā ।
aṅgābhinayamevādau gadato me nibodhata ।। trividhastvāṅgiko dyneyaḥ śārīro mukhajastathā । tathā ceṣṭākṛtaścaiva śākhāṅgopāṅgasaṃyutaḥ ।। śirohastakaṭīdakṣaḥ pārśvapādasamanvitaḥ ।
aṅgapratyaṅgasaṃyuktaḥ ṣaḍaṅgo nāṭyasaṃgrahaḥ ।। tasya śirohastoraḥpārśvakaṭīpādataḥ ṣaḍaṅgāni । netrabhrūnāsādharakapolacibukānyupāṅgāni ।। asya śākhā ca nṛttaṃ ca tathaivāṅkura eva ca ।
vastūnyabhinayasyeha vijñeyāni prayoktṛbhiḥ ।। āṅgikastu bhavecchākhā hyaṅkuraḥ sūcanā bhavet । aṅgahāraviniṣpannaṃ nṛttaṃ tu karaṇāśrayam ।। mukhaje abhinaye viprā nānābhāvarasāśraye ।
śirasaḥ prathamaṃ karma gadato me nibodhata ।। ākampitaṃ kampitaṃ ca dhūtaṃ vidhutameva ca । parivāhitamādhūtamavadhūtaṃ tathāñcitam ।। nihañcitaṃ parāvṛttamutkṣiptaṃ cāpyadhogatam ।
lolitaṃ caiva vijñeyaṃ trayodaśavidhaṃ śiraḥ ।। śanairākampanādūrdhvamadhaścākampitaṃ bhavet । drutaṃ tadeva bahuśaḥ kampitaṃ kampitaṃ śiraḥ ।। ṛjusthitasya cordhvādhaḥ kṣepādākampitaṃ bhavet ।
bahuśaścalitaṃ yacca tatkampitamihocyate ।। saṃjñopadeśapṛcchāsu svabhāvābhāṣaṇe tathā । nirdeśāvāhane caiva bhavedākampitaṃ śiraḥ ।। roṣe vitarke vijñāne pratijñāne atha tarjane ।
praśnātiśayavākyeṣu śiraḥ kampitamiṣyate ।। śiraso recanaṃ yattu śanaistad dhutamiṣyate । drutamārecanādetadvidhutaṃ tu bhavecchiraḥ ।। anīpsite viṣāde ca vismaye pratyayaṃ tathā ।
pārśvāvalokane śūnye pratiṣedhe dhutaṃ śiraḥ ।। śītagraste bhayārte ca trāsite jvarite tathā । pītamātre tathā madye vidhutaṃ tu bhavecchiraḥ ।। paryāyaśaḥ pārśvagataṃ śiraḥ syāt parivāhitam ।
ādhūtamucyate tiryak sakṛdudvāhitaṃ tu yat ।। sādhane vismaye harṣe smite cāmarṣite tathā । vicāre vihṛte caiva līlāyāṃ parivāhitam ।। garvecchādarśane caiva pārśvasthordhvanirīkṣaṇe ādhutaṃ tu śiro jñeyamātmasambhāvanādiṣu ।।
yadadhaḥ sakṛdākṣiptamavadhūtaṃ tu tacchiraḥ । sandeśāvāhanālāpasaṃjñādiṣu nadiṣyate ।। kiñcit pārśvanatagrīvaṃ śiro vijñeyamañcitam । vyādhite mūrchite matte cintāyāṃ hanudhāraṇam ।।
utkṣipāṃsāvasaktaṃ yatkuñcitabhrūlataṃ śiraḥ । nihañcitaṃ tu vijñeyaṃ strīṇāmetat prayojayet ।। garve māne vilāse ca bivvoke kilakiñcite । moṭṭāyite kuṭṭamite stambhamāne nihañcitam ।।
parāvṛttānukaraṇāt parāvṛttamihocyate । tat syānmukhāpaharaṇe pṛṣṭhataḥ prekṣaṇādiṣu ।। utkṣiptaṃ cāpi vijñeyamunmukhāvasthitaṃ śiraḥ । prāṃśudivyāstrayogeṣu syādutkṣiptaṃ prayogataḥ ।।
adhomukhaṃ sthitaṃ cāpi budhāḥ prāhuradhogatam । lajjāyāṃ ca praṇāme ca duḥkhe cādhogataṃ śiraḥ ।। sarvato bhramaṇāccaiva śiraḥ syāt parilolitam । mūrcchāvyādhimadāveśagrahanidrādiṣu smṛtam ।।
ṛjusvabhāvasaṃsthānaṃ prākṛtaṃ tu svabhāvajam । maṃgalyādhyayanadhyānasvabhāvajayakarmasu ।। ebhyo anye bahavo bhedā lokābhinayasaṃśritāḥ । te ca lokasvabhāvena prayoktavyā prayoktṛbhiḥ ।।
trayodaśavidhaṃ hyetacchiraḥkarma mayoditam । ataḥ paraṃ pravakṣyāmi dṛṣṭīnāmiha lakṣaṇam ।। kāntā bhayānakā hāsyā karuṇā cādbhutā tathā । raudro vīrā ca bībhatsā vijñeyā rasadṛṣṭayaḥ ।।
snigdhā hṛṣṭā ca dīnā ca kruddhā dṛptā bhayānvitā । jugupsitā vismitā ca sthāyibhāveṣu dṛṣṭayaḥ ।। śūnyā ca malinā caiva śrāntā lajjānvitā tathā । glānā ca śaṅkitā caiva viṣaṇṇā mukulā tathā ।।
kuñcitā cābhitaptā ca jihmā salalitā tathā । vitarkitārdhamukulā vibhrāntā viluptā tathā ।। ākekarā vikośā ca trastā ca madirā tathā । ṣaṭtriṃśad dṛṣṭayo hyetā tāsu nāṭyaṃ pratiṣṭhitam ।।
asya dṛṣṭividhānasya nānābhāvarasāśrayam । lakṣaṇaṃ sampravakṣyami yathākarma prayogataḥ ।। harṣaprasādajanitā kāntātyarthaṃ samanyathā । sabhrūkṣepakaṭākṣā ca śṛṅgāre dṛṣṭirikṣyate ।।
prodvṛttaniṣṭabdhapuṭā sphuradudvṛttatārakā । dṛṣṭirbhayānākātyarthaṃ bhītā jñeyā bhayānake ।। kramādākuñcitapuṭā vibhrāntākulatārakā । hāsyā dṛṣṭistu kartavyā kuhakābhinayaṃ prati ।।
patitordhvapuṭā sāsrā manyumantharatārakā । nāsāgrānugatā dṛṣṭiḥ karuṇā karuṇe rase ।। yā tvākuñcitapakṣmāgrā sāścaryoddhattatārakā । saumyā vikasitāntā ca sādbhutā dṛṣṭiradbhute ।।
kr ।। ūrā rūkṣāruṇodvṛtaniṣṭabdhapuṭatārakā । bhrukuṭīkuṭilā dṛṣṭiḥ raudre raudrī rasā smṛtā ।। dīptā vikasitā kṣubdhā gambhīrā samatārakā ।
utphullamadhyā dṛṣṭistu vīrā vīrarasāśrayā ।। nikuñcitapuṭāpāṅgā ghūrṇopaplutatārakā । saṃśliṣṭasthirapakṣmā ca bībhatsā dṛṣṭiriṣyate ।। nāsāgrasaktā nimiṣā tathādhobhāgacāriṇī ।
ākekarapuṭā śānte śāntā dṛṣṭirbhavedasau ।। rasajā dṛṣṭayo hyetā vijñeyā lakṣaṇānvitā । ataḥ paraṃ pravakṣyāmi sthāyibhāvasamāśrayāḥ ।। vyākośamadhyā madhurā sthitatārābhilāṣiṇī ।
sānandāśruplutā dṛṣṭiḥ snigdheyaṃ ratibhāvajā ।। calā hasitagarbhā ca viśattārānimeṣiṇī । kiñcidākuñcitā dṛṣṭiḥ hṛṣṭā hāse prakīrtitā ।। avasrastottarapuṭā kiñcitsaraṃbdhatārakā ।
mandasañcāriṇī dīnā sā śoke dṛṣṭiriṣyate ।। rūkṣā sthiroddhatapuṭā niṣṭabdhoddhṛttatārakā । kuṭilā bhrukuṭirdṛṣṭiḥ kruddhā krodhe vidhīyate ।। saṃsthite tārke yasyāḥ sthitā vikasitā tathā ।
sattvamudgiratī dṛptā dṛṣṭirutsāhasaṃbhavā ।। visphāritobhayapuṭā bhayakampitatārakā । niṣkrāntamadhyā dṛṣṭistu bhayabhāve bhayānvitā ।। saṃkocitapuṭādhyāmā dṛṣṭirmīlitatārakā ।
pakṣmoddeśāt samudvignā jugupsāyāṃ jugupsitā ।। bhṛśamudvṛttatārā ca naṣṭobhayapuṭānvitā । samā vikasitā dṛṣṭirvismitā vismaye smṛtā ।। sthāyibhāvāśrayā hyetā vijñeyāḥ dṛṣṭayo budhaiḥ ।
saṃcāriṇīnāṃ dṛṣṭīnāṃ sampravakṣyāmi lakṣaṇam ।। samatārā samapuṭā niṣkampā śūnyadarśanā । bāhyārthāgrāhiṇī dhyāmā śūnyā dṛṣṭiḥ prakīrtitā ।। praspandamānapakṣmāgrā nātyarthamukulaiḥ puṭaiḥ ।
malināntā ca malinā dṛṣṭirvismitatārakā ।। śramapramlāpitapuṭā kṣāmā kuñcitalocanā । sannā patitatārā ca śrāntā dṛṣṭiḥ prakīrtitā ।। kiñcidañcitapakṣmāgrā patitordhvapuṭā hriyā ।
trapādhogatatārā ca dṛṣṭirlajjānvitā tu sā ।। mlānabhrupuṭapakṣmā yā śithilā mandacāriṇī । kramapravṛṣṭatārā ca glānā dṛṣṭistu sā smṛtā ।। kiñciccalā sthirā kiñcidudgatā tiryagāyatā ।
gūḍhā cakitatārā ca śaṅkitā dṛṣṭiriṣyate ।। viṣādavistīrṇapuṭā paryastāntā nimeṣiṇī । kiñcinniṣṭabdhatārā ca kāryā dṛṣṭīrviṣādinī ।। sphuradāśliṣṭapakṣmāgrā mukulordhvapuṭāñcitā ।
sukhonmīlitatārā ca mukulā dṛṣṭiriṣyate ।। ānikuñcitapakṣmāgrā puṭairākuñcitaistathā । saṃnikuñcitatārā ca kuñcitā dṛṣṭiriṣyate ।। mandāyamānatārā yā puṭaiḥ pracalitaistathā ।
santāpopaplutā dṛṣṭirabhitaptā tu savyathā ।। lambitākuñcitapuṭā śanaistiryaṅ nirīkṣiṇī । nigūḍhā gūḍhatārā ca jihmā dṛṣṭirudāhṛtā ।। madhurākuñcitāntā ca sabhrūkṣepā ca sasmitā ।
samamanyavikārā ca dṛṣṭiḥ sā lalitā smṛtā ।। vitarkodvartitapuṭā tathaivotphullatārakā । adhogatavicārā ca dṛṣṭireṣā vitarkitā ।। ardhavyākośapakṣmā ca hlādārdhamukulaiḥ puṭaiḥ ।
smitārśamukulā dṛṣṭiḥ kiñcillulitatārakā ।। anavasthitatārā ca vibhrāntākuladarśanā । vistīrṇotphullamadhyā ca vibhrāntā dṛṣṭirucyate ।। puṭau prasphuritau yasya niṣṭabdhau patitau punaḥ ।
viluptodvṛttatārā ca dṛṣṭireṣā tu viplutā ।। ākuñcitapuṭāpāṅgā saṅgatārdhanimeṣiṇī । muhurvyāvṛttatārā ca dṛṣṭirākekarā smṛtā ।। vikośitobhayapuṭā protphullā cānimeṣiṇī ।
anavasthitasañcārā vikośā dṛṣṭirucyate ।। trāsodvṛttapuṭā yā tu tathotkampitatārakā । santrāsotphullamadhyā ca trastā dṛṣṭirudāhṛtā ।। āghurṇamānamadhyā yā kṣāmāntāñcitalocanā ।
dṛṣṭirvikasitāpāṅgā madirā taruṇe made ।। kiñcidāku~citapuṭā hyanavasthitatārakā । tathā calitapakṣmā ca dṛṣṭirmadhyamade bhavet ।। sanimeṣānimeṣā ca kiñcid darśitatārakā ।
adhobhāgacarī dṛṣṭiradhame tu made smṛtā ।। ityevaṃ lakṣitā hyetā ṣaṭatriṃśad dṛṣṭayo mayā । rasajā sahajāścāsāṃ viniyogaṃ nibodhata ।। rasajāsstu raseṣveva sthāyiṣu sthāyidṛṣṭayaḥ ।
śṛṇuta vyabhicāriṇyaḥ sañcāriṣu yathāsthitāḥ ।। śūnyā dṛṣṭistu cintāyāṃ stambhe cāpi prakīrtitā । nirvede cāpi malinā vaivarṇye ca vidhīyate ।। śrāntā śramārte svede ca lajāyāṃ lalitā tathā ।
apasmāre tathā vyādhau glānyāṃ glānā vidhīyate ।। śaṅkāyāṃ śaṅkitā jñeyā viṣādārthe viṣādinī । nidrāsvapnasukhārtheṣu mukulā dṛṣṭiriṣyate ।। kuñcitāsūyitāniṣṭaduṣprekṣākṣivyathāṣu ca ।
abhitaptā ca nirvede hyabhighātābhitāpayoḥ ।। jihmā dṛṣṭirasūyāyāṃ jaḍatālasyayostathā । dhṛtau harṣe salalitā smṛtau tarke ca tarkitā ।। ālhādiṣvardhamukulā gandhasparśasukhādiṣu ।
vibhrāntā dṛṣṭirāvege sambhrame vibhrame tathā ।। viluptā capalonmādaduḥkhārtimaraṇādiṣu । ākekarā durāloke vicchedapreakṣiteṣu ca ।। vibodhagarvāmarśaugryamatiṣu syādvikośitā ।
trastā trāse bhaved dṛṣṭirmadirā ca madeṣviti ।। ṣaṭatriṃśad dṛṣṭayo hyetā yathāvat samudāhṛtāḥ । rasajānāṃ tu dṛṣṭīnāṃ bhāvajānāṃ tathaiava ca ।। tārāpuṭabhruvāṃ karma gadato me nibodhata ।
bhramaṇaṃ valanaṃ pātaścalanaṃ sampraveśanam ।। vivartanaṃ samudvṛttaṃ niṣkrāmaḥ prākṛtaṃ tathā । puṭāntarmaṇḍalāvṛttistārayorbhramaṇaṃ smṛtam ।। valanaṃ gamanaṃ tryasraṃ pātanaṃ srastatā tathā ।
calanaṃ kampanaṃ jñeyaṃ praveśo antaḥpraveśanam ।। vivartanaṃ kaṭākṣastu samudvṛttaṃ samunnatiḥ । niṣkrāmo nirgamaḥ proktaḥ prākṛtaṃ tu svabhāvajam ।। athaiṣāṃ rasabhāveṣu viniyogaṃ nibodhata ।
bhramaṇaṃ calanodvṛtte niṣkrāmo vīraraudrayoḥ ।। niṣkrāmaṇaṃ saṃvalanaṃ kartavyaṃ tu bhayānake । hāsyabībhatsayoścāpi praveśanamiheṣyate ।। pātanaṃ karuṇe kāryaṃ niṣkrāmaṇamathādbhute ।
prākṛtaṃ śeṣabhāveṣu śṛṅgāre ca vivartitam ।। svabhāvasiddhamevaitat karmaṃ lokakriyāśrayam । evaṃ raseṣu bhāveṣu tārākarmāṇi yojayet ।। athā'traiva pravakṣyāmi prakāran darśanasya tu ।
samaṃ sācaynuvṛtte ca hyālokitavilokite ।। pralokitollokite cāpyavalokitameva ca । samatāraṃ ca saumyaṃ ca yaddṛṣṭaṃ tat samaṃ smṛtam ।। pakṣmāntaragatatāraṃ ca tryasraṃ sācīkṛtaṃ tu tat ।
rūpanirvarṇanā yuktamanuvṛttamiti smṛtam ।। sahasā darśanaṃ yat syāttadālokitamucyate । vilokitaṃ pṛṣṭatastu pārśvābhyāṃ tu pralokitam ।। ūrdhvamullokitaṃ jñeyamavalokitamapyadhaḥ ।
ityeṣu darśanavidhiḥ sarvabhāvarasāśrayaḥ ।। tārākṛto asyānugataṃ puṭakarma nibodhata । unmeṣaśca nimeṣaśca prasṛtaṃ kuñcitaṃ samam ।। vivartitaṃ sa sphuritaṃ pihitaṃ savitāḍitam ।
viśleṣaḥ puṭayoryastu sa tūnmeṣaḥ prakīrtitaḥ ।। samāgamo nimeṣaḥ syādāyāmaḥ prasṛtaṃ bhavet । āku~citaṃ kuñcitaṃ syāt samaṃ svābhāvikaṃ smṛtam ।। vivartitaṃ samudvṛttaṃ sphuritaṃ spanditaṃ tathā ।
sthagitaṃ pihitaṃ proktamāhataṃ tu vitāḍitam ।। athaiṣaṃ rasabhāveṣu viniyogaṃ nibodhata । krodhe vivartitaṃ kāryo nimeṣonmeṣaṇaiḥ saha ।। vismayārtheṣu harṣe ca vīre ca prasṛtaṃ smṛtam ।
aniṣṭadarśane gandhe rase sparśe ca kuñcitam ।। śṛṅgāre ca samaṃ kāryamīrṣyāsu sphuritaṃ tathā । suptamūrcchitavātoṣṇadhūmavarṣāñjanārtiṣu ।। netraroge ca pihitamabhighāte vitāḍitam ।
ityevaṃ rasabhāveṣu tārakāpuṭayorvidhiḥ ।। kāryānugatamasyaiva bhruvoḥ karma nibodhata । utkṣepaḥ pātanaścaiva bhrukuṭī caturaṃ bhruvoḥ ।। kuñcitaṃ recitaṃ caiva sahajaṃ ceti saptadhā ।
bhruvorunnatirutkṣepaḥ samamekaikaśo api vā ।। anenaiva krameṇaiva pātanaṃ syādadhomukham । bhruvormūlasamutkṣepāt bhrukuṭī parikīrtitā ।। caturaṃ ki~ciducchvāsānmadhurāyatayā bhruvoḥ ।
ekasyā ubhayorvāpi mṛdubhaṅgastu kuñcitam ।। ekasyā eva lalitādutkṣepādrecitaṃ bhruvaḥ । sahajātaṃ tu sahajaṃ karma svābhāvikaṃ smṛtam ।। athaiṣāṃ sampravakṣyāmi rasabhāvaprayojanam ।
kope vitarke helāyāṃ līlādau sahaje tathā ।। śravaṇe darśane caiva bhruvamekāṃ samutkṣipet । utkṣepo vismaye harṣe roṣe caiava dvayorapi ।। āsūyitajugupsāyāṃ hāsye ghrāṇe ca pātanam ।
krodhasthāneṣu dīpteṣu yojayet bhrukuṭiṃ budhaḥ ।। śṛṅgāre lalite saumye sukhe sparśe prabodhane । evaṃ vidheṣu bhāveṣu caturaṃ tu prayojayet ।। strīpuruṣayośca saṃlāpe nānāvasthāntarātmake ।
moṭṭāyite kuṭṭamite vilāse kilakiñcite ।। nikuñcitaṃ tu kartavyaṃ nṛtte yojyaṃ tu recitam । anāviddheṣu bhāveṣu vidyāt svābhāvikaṃ budhaḥ ।। ityevaṃ tu bhruvaḥ proktaṃ nāsākarma nibodhata ।
natā mandā vikṛṣṭā ca socchvāsā ca vikūṇitā ।। svābhāvikā ceti budhaiḥ ṣaḍvidhā nāsikā smṛtā । natā muhuḥśliṣṭapuṭā mandā tu nibhṛtā smṛtā ।। vikṛṣṭotphullitapuṭā socchvāsā kṛṣṭamārutā ।
vikūṇitā saṃkucitā samā svābhāvikā smṛtā ।। nāsikālakṣaṇaṃ hyetat viniyogaṃ nibodhata । madotkampasamāyukte nārīṇāmanurodhane ।। niḥśvāse ca natā kāryā nāsikā nāṭyayoktṛbhiḥ ।
vicchinnamandarudite socchvāse ca natā smṛtā ।। nirvegautsukyacintāsu mandā śoke ca yojayet । tīvragandhe vikṛṣṭāṃ tau raudre vīre tathaiva ca ।। iṣṭaghrāṇe tathocchvāse dīrghocchvāsāṃ prayojayet ।
vikūṇitā ca kartavyā jugupsāyāmasūyādiṣu ।। kāryā śeṣu bhāveṣu tajñaiḥ svābhāvikā tathā । kṣāmaṃ phullaṃ ca ghūrṇaṃ ca kampitaṃ kuñcitaṃ samam ।। ṣaḍvidhaṃ gaṇḍamuddiṣṭaṃ tasya lakṣaṇamucyate ।
kṣāmaṃ cāvanataṃ jñeyaṃ phullaṃ vikasitaṃ bhavet ।। vitataṃ ghūrṇamatroktaṃ kampitaṃ sphuritaṃ bhavet । syāt kuñcitaṃ saṃkuñcitaṃ samaṃ prākṛtamucyate ।। gaṇḍayorlakṣaṇaṃ proktaṃ viniyogaṃ nibodhata ।
kṣāmaṃ duḥkheṣu kartavyaṃ praharṣe phullameva ca ।। pūrṇamutsāhagarveṣu romaharṣeṣu kampitam । kuñcitaṃ ca saromāñcaṃ sparśe śīte bhaye jvare ।। prākṛtaṃ śeṣabhāveṣu gaṇḍakarma bhavediti ।
vivartanaṃ kampanaṃ ca visargo vinigūhanam ।। sandaṣṭakaṃ samudgaṃ ca ṣaṭ karmāṇyadharasya tu । vikūṇitaṃ vivartastu vepanaṃ kampanaṃ smṛtam ।। viniṣkrāmo visargastu praveśo vinigūhanam ।
sandaṣṭakaṃ dvijaiardaṣṭaṃ samudgaḥ sahajonnati ।। ityoṣṭhalakṣaṇaṃ proktaṃ viniyogaṃ nibodhata । asūyāvedanāvajñābhayādiṣu vivartanam ।। kampanaṃ vepanaṃ śītabhayaroṣajavādiṣu ।
strīaṇāṃ vilāse vivvoke visargo rañjane tathā ।। vinigūhanamāyāse sandaṣṭaṃ krodhakarmasu । samudgastvanukampāyāṃ cumbane cābhinandane ।। ityoṣṭhakarmāṇyuktāni cibukasya nibodhata ।
kuṭṭanaṃ khaṇḍanaṃ chinnaṃ cukkitaṃ lehanaṃ samam ।। daṣṭaṃ ca dantakriyayā cibukaṃ tviha lakṣyate । kuṭṭanaṃ dantasaṃgharṣaḥ saṃsphoṭaḥ khaṇḍanaṃ muhuḥ ।। chinnaṃ tu gāḍhasaṃśleṣaścukkitaṃ dūravicyutiḥ ।
lehanaṃ jihvayā lehaḥ kiñcit śleṣaḥ samaṃ bhavet ।। dantairdaṣṭe adhare daṣṭamityeṣāṃ viniyojanam । bhayaśītajvarakrodhagrastānāṃ kuṭṭanaṃ bhavet ।। japādhyayanasaṃlāpabhakṣyayoge ca khaṇḍanam ।
chinnaṃ vyādhau bhaye śīte vyāyāme rudite mṛte ।। jṛmbhaṇe cukkitaṃ kāryaṃ tathā lehye ca lehanam । samaṃ svabhāvabhāveṣu sandaṣṭaṃ krodhakarmasu ।। iti dantoṣṭhajihvānāṃ karaṇāccibukakriyā ।
vidhutaṃ vinivṛttaṃ ca nirbhugnaṃ bhugnameva ca ।। vivṛtaṃ ca tathodvāhi karmāṇyatrāsyajāni tu । vyāvṛttaṃ vinivṛttaṃ syādvidhutaṃ tiryagāyatam ।। avāṅmukhatvaṃ nirbhugnaṃ vyābhugnaṃ kiñcidāyatam ।
viśliṣṭoṣṭhaṃ ca vivṛtamudvāhyutkṣiptameva ca ।। vinivṛttamasūyāyāmīrṣyākrodhakṛtena ca । avajñāvivṛtādau ca strīṇā kāryā prayoktṛbhiḥ ।। vidhutaṃ vāraṇe caiva naivamityevamādiṣu ।
nirbhugnaṃ cāpi vijñeyaṃ gambhīrālokanādiṣu ।। bhugnaṃ lajānvite yojyaṃ yatīnāṃ tu svabhāvajam । nirvedautsukyacintāsu naye ca vinimantraṇe ।। vivṛttaṃ cāpi vijñeyaṃ hāsyaśokabhayādiṣu ।
strīṇāmudvāhi līlāyāṃ garve gacchatyanādare ।। eva nāmeti kāryaṃ ca kopavākye vicakṣaṇaiḥ । samaṃ sācyanuvṛttādi yacca dṛṣṭivikalpitam ।। tajjñaistenānusāreṇa kāryaṃ tadanugaṃ mukham ।
athāto mukharāgastu caturdhā parikīrtitaḥ ।। svābhāvikaḥ prasannaśca raktaḥ śyāmo arthasaṃśrayaḥ । svābhāvikastu kartavyaḥ svabhāvābhinayāśrayaḥ ।। madhyasthādiṣu bhāveṣu mukharāgaḥ prayoktṛbhiḥ ।
prasannastvadbhute kāryo hāsyaśṛṅgārayostathā ।। vīraraudramadādyeṣu raktaḥ syāt karuṇe tathā । bhayānake sabībhatse śyāmaṃ sañjāyate mukham ।। evaṃ bhāvarasārtheṣu mukharāgaṃ prayojayet ।
śākhāṅgopāṅgasaṃyuktaḥ kṛto apyabhinayaḥ śubhaḥ ।। mukharāgavihīnastu naiva śobhānvito bhavet । śarīrābhinayo alpo api mukharāgasamnvitaḥ ।। dviguṇāṃ labhate śobhāṃ rātrāviva niśākaraḥ ।
nayanābhinayo api syānnānābhāvarasāsphuṭaḥ ।। mukharāgānvito yasmānnāṭyamatra pratiṣṭhitam । yathā netraṃ prasarpeta mukhabhūdṛṣṭisaṃyutam ।। tathā bhāvarasopetaṃ mukharāgaṃ prayojayet ।
ityevaṃ mukharāgastu prokto bhāvarasāśrayaḥ ।। ataḥ paraṃ pravakṣyāmi grīvākarmāṇi vai dvijāḥ । samā natonnatā tryasrā recitā kuñcitāñcitā ।। valitā ca nivṛttā ca grīvā navavidhārthataḥ ।
samā svābhāvikī dhyānasvabhājapakarmasu ।। natā natāsyālaṅkārabandhe kaṇṭhāvalambane, unnatābhyunnatamukhī grīvā cordhvaniveśane ।। tryasrā pārśvagatā jñeyā skandhabhāre ati duḥkhite । recitā vidhutabhrāntā hāve mathanṛttayoḥ ।।
kuñcitākuñcite mūrdhni dhārite galarakṣaṇe । añcitāpasṛtodbandhakeśakarṣordhvadarśane ।। pārśvonmukhī syādvalitā grīvābhedaiśca vīkṣaṇe । nivṛtābhimukhībhūtā svasthānābhimukhādiṣu ।।
ityādi lokabhāvārthā grīvābhaṅgairanekadhā । grīvākarmāṇi sarvāṇi śiraḥ karmānugāni hi ।। śirasaḥ karmaṇaḥ karma grīvāyāḥ sampravartate । ityetallakṣaṇaṃ proktaṃ śīrṣopāṅgasamāśrayam ।
aṅgakarmāṇi śeṣāṇi gadato me nibodhata ।। evametacchironetrabhrunāsoṣṭhakapolajam । karma lakṣaṇasaṃyaktamupāṅgānāṃ mayoditam ।। hastorapārśvajaṭharakaṭījaṅghorupādataḥ ।
lakṣaṇaṃ sampravakṣyāmi viniyogaṃ ca tattvataḥ ।। hastādīnāṃ pravakṣyāmi karma nāṭyaprayojakam yathā yenābhineyaṃ ca tanme nigadataḥ śṛṇu ।। patākastripatākaśca tathā vai kartarīmukhaḥ । ardhacandro hyarālaśca śukatuṇḍastathaiva ca ।।
muṣṭiśca śikharākhyaśca kapitthaḥ khaṭakāmukhaḥ । sūcyāsyaḥ padmakośaśca tathā vai sarpaśīrṣakaḥ ।। mṛgaśīrṣaḥ paro jñeyo hastābhinayayoktṛbhiḥ । kāṅgulako alapadmaśca caturo bhramarastatha ।।
haṃsāsyo haṃsapakṣaśca sandaṃśo mukulastathā । ūrṇanābhastāmracūḍacaturviṃśatirīritāḥ ।। asaṃyutāḥ saṃyutāśca gadato me nibodhata । añjaliśca kapotaśca karkaṭaḥ svastikastathā ।।
khaṭakāvardhamānaśca hyutsaṃgo niṣadhastathā । dolaḥ puṣpapuṭaścaiva tathā makara eva ca ।। gajadanto avahitthaśca vardhamānastathaiva ca । ete tu saṃyutā hastā mayā proktāstrayodaśa ।।
nṛttahastānataścordhva gadato me nibodhata । caturasrau tathodvṛttau tathā talamukhau smṛtau ।। svastikau viprakīrṇau cāpyarālakhaṭakāmukhau । āviddhavakrau sūcyāsyau recitāvardharecitau ।।
uttānāvañcitau vāpi pallavau ca tathā karau । nitambau cāpi vijñeyau keśabandhau tathaiva ca ।। samproktau karihastau ca latākhyau ca tathaiva ca । pakṣavañcitakau caiva pakṣapradyotakau tathā ।।
jñeyo garuḍapakṣau ca haṃsapakṣau tathaiva ca । ūrdhvamaṇḍalinau caiva pārśvamaṇḍalinau tathā ।। uromaṇḍalinau caiva uraḥpārśvārdhamaṇḍalau । muṣṭikasvastikau cāpi nalinīpadmakośakau ।।
alapadmāvulbanau ca lalitau valitau tathā । saptaṣaṣṭikarā hyete nāmato abhihitā mayā ।। yathā lakṣaṇameteṣāṃ karmāṇi ca nibodhata । prasāritāḥ samāḥ sarvā yasyāṅgulyo bhavanti hi ।
kuñcitaśca tathāṅguṣṭhaḥ sa patāka iti smṛtaḥ ।। eṣa prahārapāte pratāpana nodane praharṣe ca । garve apyahamiti tajjñailalāṭadeśotthitaḥ kāryaḥ ।। eṣo agnivarṣadhārānirūpaṇe puṣpavṛṣṭipatane ca ।
saṃyutakaraṇaḥ kāryaḥ praviralacalitāṅgulirhastaḥ ।। svastikavicyutikaraṇāt pallavapuṣpopahāraśaṣpāṇi । viracitamurvīsaṃsthaṃ yad dravya tacca nirddeśyam ।। svastikavicyutikaraṇāt punarevādhomukhena kartavyam ।
saṃvṛtavivṛtaṃ pālyaṃ channaṃ nibiḍaṃ ca gopyaṃ ca ।। asyaiva cāṅgulībhiradhomukhaprasthitotthitacalābhiḥ । vāyūrmivegavelākṣobhaścaughaśca kartavyaḥ ।। utsāhanaṃ bahu tathā mahājanaprāṃśupuṣkaraprahatam ।
pakṣotkṣepābhinayaṃ recakakaraṇena cābhinayet ।। parighṛṣṭatalasthena tu dhautaṃ mṛditaṃ pramṛṣṭapiṣṭe ca । punareva śailadhāraṇamudghāṭanameva cābhinayet ।। evameṣa prayoktavyaḥ strīpuṃsābhinaye karaḥ ।
patākābhyāṃ tu hastābhyāmabhineyaḥ prayoktṛbhiḥ ।। daśākhyaśca śatākhyaśca sahasrākhyastathaiva ca । ataḥ paraṃ pravakṣyāmi tripatākasya lakṣaṇam ।। patāke tu yadā vakrā'nāmikā tvaṅgulirbhavet ।
tripatākaḥ sa vijñeyaḥ karma cāsya nibodhata ।। āvāhanamavataraṇaṃ visarjanaṃ vāraṇaṃ praveśaśca । unnāmanaṃ praṇāmo nidarśanaṃ vividhavacanaṃ ca ।। maṅgalyadravyāṇāṃ sparśaḥ śiraso atha sanniveśaśca ।
uṣṇīṣamukuṭadhāraṇaṃ nāsāsyaśrotrasaṃvaraṇam ।। asyaiva cāṅgulībhyāmadhomukhaprasthitotthitacalābhyām । laghupavanasrotobhujagabhramarādikān kuryāt ।। aśrupramārjane tilakaviracanaṃ rocanayālambhakaṃ ca tripatākānāmikayā sparśanamalakasya kāryañca ।।
svastikau tripatākau tu gurūṇāṃ pādavandane । vicyutau calitāvasthau kāryāvudvāhadarśane ।। parasparāgrasaṃśliṣṭau kartavyau nṛpadarśane । tiryak svastikasmbaddhau syātāṃ tau grahadarśane ।।
tapasvidarśane kāryāvūrdhvau cāpi parāṅmukhau । parasparābhimukhau ca kartavyau varadarśane ।। uttānādhomukhau kāryāvagre vaktrasya saṃsthitau । vaḍavānalasaṅgrāmamakarāṇāṃ ca darśane ।।
abhinayāstvanenaiava vānaraplavanormayaḥ । pavanaśca striyaścaiva nāṭye nāṭyavicakṣaṇaiḥ ।। saṃmukhaprasṛtāṅguṣṭhaḥ kāryo bālendudarśane । parāṅgmukhastu kartavyo yāne nṛṇāṃ prayoktṛbhiḥ ।।
tripatāke yadā haste bhavet pṛṣṭhāvalokanī tarjanī madhyamāyāśca tadāsau kartarīmukhaḥ ।। pathi caraṇaracanarañjanaraṅgaṇakaraṇānyadhomukhenaiva । ūrdhvamukhena tu kuryāt daṣṭaṃ śṛṅgaṃ ca lekhyaṃ ca ।। patanamaraṇavyatikramaparivṛttavitarkita tatha nyastam ।
bhinnavalitena kuryāt kartaryāsyāṅgulimukhena ।। saṃyutakaraṇo va syādasaṃyuto vā prayujyate tajjñaiḥ । rurucamaramahiṣasuragajavṛṣagopuraśailaśikhareṣu ।। yasyāṅgulyastu vinatāḥ sahāṅguṣṭhena cāpavat ।
so ardhacandro hi vijñeyaḥ karaḥ karmāsya vakṣyate ।। etena bālataravaḥ śaśilekhāmbukalaśavalayāni । nirghāṭanamāyastaṃ madhyaupamyaṃ ca pīnaṃ ca ।। raśanājaghanakaṭīnāmānanatalapatrakuṇḍalādīnām ।
kartavyo nārīṇāmabhinayayogo ardhacandreṇa ।। ādyā dhanurnatā kāryā kuñcitāṅguṣṭhakastathā । śeṣā bhinnordhvavalitā hyarāle aṅgulayaḥ kare ।। etena sattvaśauṇḍīryavīryadhṛtikāntidivyagāmbhīyram ।
āśīrvādāśca tathā bhāvā hitasaṃjñakāḥ kāryāḥ ।। etena punaḥ strīṇāṃ keśānāṃ saṃgrahotkarṣau । sarvāṅgikaṃ tathaiva ca nirvarṇanamātmanaḥ kāryam ।। kautukavivāhayogaṃ pradakṣiṇenaiva saṃprayogaṃ ca ।
aṅgulyagrasvastikayogān parimaṇḍalenaiva ।। prādkṣiṇya parimaṇḍalaṃ ca kuryān mahājanaṃ caiva । yacca mahītalaracitaṃ dravyaṃ taccābhineyaṃ syāt ।। āhvāne ca nivāraṇanirmāṇe cāpyanekavacane ca ।
svedasyā cāpanayane gandhāghrāṇe śubhaḥ śubhe caiṣa ।। tripatākahastajāni tu pūrvaṃ yānyabhihitāni karmāṇi । tāni tvarālayogāt strībhiḥ samyak prayojyāni ।। arālasya yadā vakrā'nāmikātvaṅgulirbhavet ।
śukatuṇḍastu sa karaḥ karma cāsya nibodhata ।। etena tvabhineyaṃ nāhaṃ na tvaṃ na kṛtyamiti cārye । āvāhane visarge dhigiti vacane ca sāvajñam ।। aṅgulyo yasya hastasya talamadhyegrasaṃsthitāḥ ।
tāsāmupari cāṅguṣṭhaḥ saḥ muṣṭiriti saṃjñitaḥ ।। eṣa prahāre vyāyāme nirgame pīḍane tathā । saṃvāhane asiyaṣṭīnāṃ kuntadaṇḍagrahe tathā ।। asyaiva tu yadā muṣṭerūrdhvoṅguṣṭhaḥ prayujyate ।
hastaḥ sa śikharo nāma tadā jñeyaḥ prayoktṛbhiḥ ।। raśmikuśāṅkuśadhanuṣāṃ tomaraśaktipramokṣaṇe caiva । adharoṣṭhapādarañjanamalakasyotkṣepaṇaṃ caiva ।। asyaiva śikharākhyasya hyaṅguṣṭhakanipīḍitā ।
yadā pradeśinī vakrā sa kapitthastadā smṛtaḥ ।। asicāpacakratomarakuntagadāśaktivajrabāṇāni । śastrāṇyabhineyāni tu kāryaṃ satyaṃ ca pathyaṃ ca ।। utkṣiptavakrā tu yadānāmikā sakanīyasī ।
asyaiva tu kapitthasya tadāso khaṭakāmukhaḥ ।। hotraṃ havyaṃ chatraṃ pragrahaparikarṣaṇaṃ vyajanakañca । ādarśadhāraṇaṃ khaṇḍanaṃ tathā peṣaṇaṃ caiva ।। āyatadaṇḍagrahaṇaṃ muktāprālambasaṃgrahaṃ caiva ।
sragdāmapuṣpamālā vastrāntālambanaṃ caiva ।। manmathaśarāvakarṣṇapuṣpavacayapratodakāryāṇi । aṅkuśarajvākarṣaṇastrīdarśanameva kāryaṃ ca ।। khaṭakākhye yadā haste tarjanī samprasāritā ।
hastaḥ sūcīmukho nāma tadā jñeyaḥ prayoktṛbhiḥ ।। asya vividhān yogān vakṣyāmi samāsataḥ pradeśinyāḥ । ūrdhvanatalolakampitavijṛṃbhitodvāhitacalāyāḥ ।। cakraṃ taḍitpatākāmañjaryaḥ karṇacūlikāścaiva ।
kuṭilagatayaśca sarve nirdeśyāḥ sādhuvādāśca ।। bāloragabalyavadhūpadīpavallīlatāśikhaṇḍāśca । paripatanavakramaṇḍalamabhineyānyūrdhvalolitayā ।। vadanāmyāse kuñcitavijṛmbhitā vākyarūpaṇe kāryā ।
bhūyaścordhvaviracitā tārāghoṇaikadaṇḍayaṣṭiṣu ca । vinatāḥ ca punaḥ kāryā daṃṣṭriṣu ca tathāsyayogena ।। punarapi maṇḍalagatayā sarvagrahaṇaṃ tathaiva lokasya । praṇatontee ca kārye hyādye dīrghe ca divase ca ।।
[śravaṇābhyāse vakrā vijṛmbhaṇā vākyarūpaṇāvasare] । meti vadeti ca yojyā prasāritotkampitottānā ।। kāryā prakampita rovadarśana svedarūpaṇe caiva । kuntalakuṇḍalāṅgadagaṇḍāśraye abhinaya ।।
garve ahamiti lalāṭe ripudarśane tathaiva ca krodhe । ko asāviti nirdeśe atha karṇakaṇḍunayane caiva ।। saṃyuktā saṃyoge kāryā viśleṣitā viyoge ca । kalahe svastikayupatāṃ parasparotpīḍitā bandhe ।।
dvābhyāṃ tu vātmapārśve dakṣiṇato ninaniśāvasānāni । abhimukhaparāṅmukhābhyāṃ viśliṣṭābhyāṃ prayuñjīta ।। punarapi ca bhramitāgrarūpā śilāvartayantraśaileṣu । pariveṣaṇe tathaiva hi kāryā cādhomukhī nityam ।।
śliṣṭā lalāṭapaṭṭeṣvadhomukhī śambhurūpaṇe karyā । śakasyāpyuttānā tajjñaistiryaksthitā kāryā ।। dvābhyāṃ sandarśayennityaṃ sampūrṇa candramaṇḍalam । śliṣṭā lalāṭe śakrasya kāryā hyuttānasaṃśrayā ।।
parimaṇḍalaṃ bhramitatayā maṇḍalamādarśayecca candrasya । haranayane ca lalāṭe śakrasya'pyuguttānā ।। yasyāṅgulyastu vitatāḥ sahāṅguṣṭhena kuñcitāḥ । ūrdhvā hyasaṃgatāgrāśca sa bhavet padmakośakaḥ ।।
bilvakapitthaphalānāṃ grahaṇe kucadarśanaśca nārīṇām । grahaṇe hyāmiṣalābhe bhavanti tāḥ kuñcitāgrāstu ।। bahujātibījapūrakamāmiṣakhaṇḍaṃ ca nirdeśyam । devārcanabaliharaṇe samudgake sāgrapiṇḍadāne ca ।
kāryaḥ puṣpaprakaraśca padmakośena hastena ।। maṇibandhanaviśliṣṭābhyāṃ praviralacalitāṅgulikarābhyām । kāryo vivartitābhyāṃ vikasitakamalotpalāvinayaḥ ।। aṅgulyaḥ saṃhatāḥ sarvāḥ sahāṅguṣṭhena yasya ca ।
tathā nimnatalaścaiva sa tu sarpaśirāḥ karaḥ ।। eṣaḥ salilapradāne bhujagatau toyasecane caiva । āsphoṭane ca yojyaḥ karikumbhāsphālanādyeṣu ।। adhomukhīnāṃ sarvāsāmaṅgulīnāṃ samāgamaḥ ।
kaniṣṭhāṅguṣṭhakāvūrdhvo sa bhavet mṛgaśīrṣakaḥ ।। iha sāmpratamastyadya śakteścollāsane akṣapāte ca । svedāpamārjaneṣu ca kuṭṭamite pracalitastu bhavet ।। tretāgnisaṃsthitā madhyā tarjanyāṅguṣṭhakā yadā ।
kāṅgulo anāmikā vakrā yadāścordhvā kanīyasī ।। etena taruṇaphalāni nānāvidhāni ca laghūni । kāryāni roṣajāni strīvacānyaṅgulikṣepaiḥ ।। marakatavaidūryādeḥ pradarśanaṃ sumanasāṃ ca kartavyam ।
grāhyaṃ marālapadamiti tajjñaireva prayogeṣu ।। āvartitāḥ karatale yasyāṅgulyo bhavanti hi । pārśvāgatavikīrṇāśca sa bhavedalapallavaḥ ।। pratiṣedhakṛte yojyaḥ kasya tvannāsti śūnyavacaneṣu ।
punarātmopanyāsaḥ strīṇāmetena kartavyaḥ ।। tisraḥ prasāritā yatra tathā cordhvā kanīyasī । tāsāṃ madhye sthitoṅguṣṭhaḥ sa karaścaturasmṛtaḥ ।। nayavinayaniyamasunituṇabālāturasatyakaitavārtheṣu ।
vākye yukte pathye satye praśame ca viniyojyaḥ ।। ekena dvābhyāṃ vā kiñcinmaṇḍalakṛtena hastena । vikṛtavicāritacaritaṃ vitarkitaṃ lajjitaṃ caiva ।। nayanaupamyaṃ padmadalarūpaṇaṃ hariṇakarṇanirdeśaḥ ।
saṃyutakaraṇenaiva tu careṇaitāni kurvīta ।। līlā ratī ruci ca smṛtibuddhivibhāvanāḥ kṣamāṃ puṣṭiṃ ca । sañjñāmātraṃ praṇayaṃ vicāraṇaṃ saṅgataṃ śaucam ।। cāturyaṃ mādhuryaṃ dākṣiṇyaṃ mārdavaṃ sukhaṃ śīlam ।
praśnaṃ vārtāyuktiṃ veṣaṃ mṛduśādvalaṃ stokam ।। vibhavāvibhau surataṃ guṇāguṇau yauvanaṃ gṛhān dārān । nānāvarṇāśca tathā catureṇaivaṃ prayuñjīta ।। sitamūrdhvena tu kuryāt raktaṃ pītaṃ ca maṇḍalakṛtena ।
parimuditena tu nīlaṃ varṇāścatureṇa hastena ।। madhyamāṅguṣṭhasandaṃśo vakrā caiva pradeśinī । ūrdhvamanye prakīrṇe ca dvyaṅgulyau bhramare kare ।। padmotpalakumudānāmanyeṣāṃ caiva dīrghavṛntānām ।
puṣpāṇāṃ grahaṇavidhiḥ kartavyaḥ karṇapuraśca ।। vicyutaśca saśabdaśca kāryo nirbhatsanādiṣu । bālālāpe ca śīghre ca tāle viśvāsane tathā ।। tarjanīmadhyamāṅguṣṭhāstretāgnisthā nirantarāḥ ।
bhaveyurhaṃsavaktrasya śeṣe dve samprasārite ।। ślakṣṇālpaśithilalāghavanissārārthe mṛdutvayogeṣu । kāryo abhinayaviśeṣaḥ kiñcitprasyanditāgreṇa ।। samāḥ prasāritāstisrastathā cordhvā kanīyasī ।
aṅguṣṭhaḥ kuñcitaścaiva haṃsapakṣa iti smṛtaḥ ।। eṣa ca nivāpasalile dātavye gaṇḍasaṃśraye caiva । kāryaḥ pratigrahācamanabhojanārtheṣu viprāṇām ।। āliṅgane mahāstambhadarśane romaharṣaṇe caiva ।
sparśe anulepanārthe yojyaḥ saṃvāhane caiva ।। punareva ca nārīṇāṃ stanāntarasthena vibhramaviśeṣāḥ । kāryā yathārasaṃ syurduḥkhe hanudhāraṇe caiva ।। tarjanyaṅguṣṭhasandaṃśastva hyarālasya yathā bhavet ।
ābhugnatalamadhyasthaḥ sa sandaṃśa iti smṛtaḥ ।। sandaṃśastrividho jñeya hyagrajo mukhajastathā । tathā pārśvagataścaiva rasabhāvopabṛṃhitaḥ ।। puṣpāpacayagrathane grahaṇe tṛṇaparṇakeśasūtrāṇām ।
śalyāvayavagrahaṇāpakarṣaṇe cāgrasandaṃśaḥ ।। vṛntāt puṣpoddharaṇaṃ vartiśalākādipūraṇaṃ caiava । dhigiti ca vacanaṃ roṣe mukhasandaṃśasya karmāṇi ।। yajñopavītadhāraṇavedhanaguṇasūkṣmabāṇalakṣyeṣu ।
yoge dhyāne stoke saṃyuktakaraṇastu kartavyaḥ ।। peśalakutsāsūyādoṣavacane ca vāmahastena । kiñcid vivartitakarāgraḥ prayujyate pārśvasandaṃśaḥ ।। ālekhyanetrarañjanavitarkavantapravālaracane ca ।
niṣpīḍanaṃ tathālaktakasya kārya ca nārībhiḥ ।। samāgatāgrāḥ sahitā yasyāṅgulyo bhavanti hi । ūrdhvā haṃsamukhasyeva sa bhavenmukulaḥ karaḥ ।। devārccanabalikaraṇe padmotpalakumudarūpaṇe caiva ।
viṭacumbane ca kāryo vikutsite viprakīrṇaśca ।। bhojanahiraṇyagaṇanāmukhasaṃkocapradānaśīghreṣu । mukulitakusumeṣu ca tathā tajjñaireṣa prayoktavyaḥ ।। padmakośasya hastasya hyaṅgulyaḥ kuñcitā yadā ।
ūrṇanābhaḥ sa vijñeyaḥ keśacauryagrahādiṣu ।। śiraḥ kaṇḍūyane caiva kuṣṭhavyādhinirūpaṇe । saṃhavyāghreṣvabhinayaḥ prastaragrahaṇe tathā ।। madhyamāṅguṣṭhasandaṃśo vakrā caiva pradeśinī ।
śeṣe talasthe kartavye tāmracūlakare aṅgulī ।। vicyutaśca saśabdaśca kāryo nirbhatsanādiṣu । tāle viśvasane caiva śīghrārthe saṃjñiteṣu ca ।। tathā kalāsu kāṣṭhāsu nimeṣe tu kṣaṇe tathā ।
eśa eva karaḥ kāryo bālālāpanimantraṇe ।। athavā aṅgulyaḥ saṃhitā vakrā uparyuṅguṣṭhapīḍitāḥ । prasāritā kanīṣṭhāca tāmracūḍaḥ karaḥ smṛtaḥ ।। śataṃ sahasraṃ lakṣaṃ ca kareṇaikena yojayet ।
kṣipramuktāṅgulībhistu sphuliṅgān vipruṣastathā ।। asaṃyutāḥ karā hyete mayā proktā dvijottamāḥ । ataśca saṃyutān hastān gadato me nibodhata ।। patākābhyāṃ tu hastābhyāṃ saṃśleṣādañjaliḥ smṛtaḥ ।
devatānāṃ gurūṇāṃ ca mitrāṇāṃ cābhivādane ।। sthānānyasya punastrīṇi vakṣo vaktraṃ śirastathā । devatānāṃ śiraḥsthastu gurūṇāmāsyasaṃsthitaḥ । vakṣasthaścaiva mitrāṇāṃ strīṇāṃ tvaniyato bhavet ।।
ubhābhyāmapi hastābhyāmanyo anyaṃ pārśvasaṃgrahāt । hastaḥ kapotako nāma karma cāsya nibodhata ।। eṣa vinayābhyupagame praṇāmakaraṇe gurośca sambhāṣe । śīte bhaye ca kāryo vakṣaḥsthaḥ kampitaḥ strībhiḥ ।।
ayamevāṅguliparighṛṣyamāṇamuktastu khinnavākyeṣu । etāvaditi ca kāryo nedānīṃ kṛtyamiti cārthe ।। aṅgulyo yasya hastasya hyanyonyāntaranissṛtāḥ । sa karkaṭa iti jñeyaḥ karaḥ karma ca vakṣyate ।।
eṣa madanāṅgamarde suptotthitavijṛmbhaṇe bṛhaddehe । hanudhāraṇe ca yojyaḥ śaṅkhagrahaṇe arthatattvajñaiḥ ।। maṇibandhavinyastāvarālau strīprayojitau । uttānau vāmapārśvasthau svastikaḥ parikīrtitaḥ ।।
svastikavicyuitikaraṇād diśo ghanāḥ khaṃ vanaṃ samudrāśca । ṛtavo mahī tathaughaṃ vistīrṇaṃ cābhineyaṃ syāt ।। khaṭakaḥ khaṭake nyastaḥ khaṭakāvardhamānakaḥ । śṛṅgārārtheṣu yoktavyaḥ praṇāmakaraṇe tathā ।।
anye kumudītālavṛnteṣu kartavyaśchatradharaṇe ।। arālau tu viparyastāvuttānau vardhamānakau । utsaṅga iti vijñeyaḥ sparśasya grahaṇe karaḥ ।। saniṣpeṣakṛte caiva romāmarṣakṛte api ca ।
niṣpīḍitaḥ punaścaiva strīṇāmīrṣyākṛte bhavet ।। mukulaṃ tu yadā hastaṃ kapitthaḥ pariceṣṭayet । sa mantavyastadā hasto niṣadhau nāma nāmataḥ ।। saṃgrahaparigrahau dhāraṇaṃ ca samayaśca satyavacanaṃ ca ।
saṅkṣepaḥ saṃkṣiptaṃ nipīḍitenābhinetavyam ।। śikharastu yadā hasto mṛgaśīrṣeṇa pīḍitaḥ । niṣadho nāma vijñeyaḥ sa bhayārte vidhīyate ।। gṛhītvā vāmahastena karpurābhyantare bhujam ।
dakṣiṇaṃ cāpi vāmasya karpurābhyantare nyaset ।। sa cāpi dakṣiṇo hastaḥ samyaṅ muṣṭīkṛto bhavet । ityeṣa niṣadho hastaḥ karma cāsya nibodhata ।। etena dhairyamadagarvasauṣṭhavautsukyavikramāṭopāḥ ।
abhimānāvaṣṭambhaḥ stambhasthairyādaya kāryāḥ ।। jñeyo vai niṣadho nāma haṃsapakṣau parāṅgamukhau । jālavātāyanādīnāṃ prayoktavyo abhighaṭṭane ।। aṃsau praśithilau muktau patākau tu pralambitau ।
yadā bhavetāṃ karaṇe sa dola iti saṃjñitaḥ ।। saṃbhramaviṣādamūrcchitamadābhighāte tathaiva cā'vege । vyādhiplute ca śastrakṣate ca kāryo abhinayogaḥ ।। yastu sarpaśirāḥ proktastasyāṅgulinirantaraḥ ।
dvitīyaḥ pārśvasaṃśliṣṭaḥ sa tu puṣpapuṭaḥ smṛtaḥ ।। dhānyaphalapuṣpasadṛśānyanena nānāvidhāni yuktāni । grāhyāṇyupaneyāni ca toyānayanāpanayane ca ।। patākau tu yadā hastāvūrrdhāṅguṣṭhāvadhomukhau ।
uparyupari vinyastau tadā sa makaraḥ karaḥ ।। siṃhavyāladvipipradarśanaṃ nakramakaramatsyānām । ye cānye kravyādā hyabhineyāste arthayogena ।। kūrparāṃsocitau hastau yadāstāṃ sarpaśīrṣakau ।
gajadantaḥ sa vijñeyaḥ karma cāsya nibodhata ।। eva ca vadhuvarāṇamudvāhe cātibhārayoge ca । staṃbhagrahaṇe ca tathā śailaśilotpāṭane caiva ।। śukatuṇḍau karau kṛtvā vakṣasyabhimukhāñcitau ।
śanairadhomukhāviddhau so avahittha iti smṛtaḥ ।। daurbalye niḥśvasite gātrāṇāṃ darśane tanutve ca । utkaṇṭhite ca tajjñairabhinayayogastu kartavyaḥ ।। mukulastu yadā hastaḥ kapitthapariveṣṭitaḥ ।
vardhamānaḥ sa vijñeyaḥ karma cāsya nibodhata ।। saṃgrahaparigrahau dhāraṇaṃ ca samayaśca satyavacaṃ ca । saṃkṣepatastu saṃkṣiptaṃ nipīḍitenābhinetavyam ।। jñeyo vai vardhamānastu haṃsapakṣo parāṅgamukhau ।
jālavātāyanādīnāṃ prayoktavyo vighāṭane ।। uktā hyete dvividhā hyasaṃyutāḥ saṃyutāśca saṃkṣepāt । abhinayakarāstu ye tviha te anyatrāpyarthataḥ sādhyāḥ ।। ākṛtyā ceṣṭayā cihnairjātyā vijñāya tatpunaḥ ।
svayaṃ vitarkya kartavyaṃ hastābhinayanaṃ budhaiḥ ।। nāsti kaścidahastastu nāṭye artho abhinayaṃ prati । yasya yad dṛśyate rūpaṃ bahuśastanmayoṣitam ।। anye cāpyarthasaṃyuktā laukikā ye karāstviha ।
chandataste niyoktavyā rasabhāvaviceṣṭitaiḥ ।। deśaṃ kālaṃ prayogaṃ cāpyarthayuktimavekṣya ca । hastā hyete prayoktavyāḥ nṛṇāṃ strīṇāṃ viśeṣataḥ ।। sarveṣāmeva hastānāṃ yāni karmāṇi santi hi ।
tānyahaṃ saṃpravakṣyāmi rasabhāvakṛtāni tu ।। utkarṣaṇaṃ vikarṣaṇaṃ tathā caivāpakarṣaṇam । parigraho nigrahaścāhvānaṃ nodanameva ca ।। saṃśleṣaśca viyogaśca rakṣaṇaṃ mokṣaṇaṃ tathā ।
vikṣepadhūnane caiva visargastarjanaṃ tathā ।। chedanaṃ bhedanaṃ caiva sphoṭanaṃ moṭanaṃ tathā । tāḍanaṃ ceti vijñeyaṃ tajjñaiḥ karma karān prati ।। uttānaḥ pārśvagaścaiva tathā'dhomukha eva ca ।
hastapracārastrividho nāṭyatattvasamāśrayaḥ ।। sarve hastapracārāśca prayogeṣu yathāvidhiḥ netrabhrūmukharāgaiśca kartavyā vyañjiatā budhaiḥ ।। karaṇaṃ karma sthānaṃ pracāyuktiṃ kriyāṃ ca saṃprekṣya । hastābhinayatajjñaiḥ kāryo lokopacāreṇa ।।
uttāmānāṃ karāḥ kāryā lalāṭakṣetracāriṇaḥ । vakṣaḥsthāścaiva madhyānāmadhamāmadhogatā ।। jyeṣṭhe svalpapracārāḥ syurmadhye madhyavicāriṇaḥ । adhameṣu prakīrṇāśca hastāḥ kāryā prayoktṛbhiḥ ।।
lakṣaṇavyañjitā hastāḥ kāryāstūttamamadhyamaiḥ । lokakriyāsvabhāvena nīcairapyarthasaṃśrayāḥ ।। athavānyādṛśaṃ prāpya prayogaṃ kālameva ca । viparītāśrayā hastāḥ prayoktavyā budhairna vā ।।
viṣaṇṇe mūrcchite bhīte jugupsāśokapīḍite । glāne svapne vihaste ca niśceṣṭe tandrite jaḍe ।। vyādhigraste jarārte ca bhayārte śītaviplute । matte pramatte conmatte cintāyāṃ tapasi sthite ।।
himavarṣahate baddhe variṇāplavasaṃśrite । svapnāyite ca saṃbhrānte natasaṃsphoṭane tathā ।। na hastābhinayaḥ kāryaḥ kāryaḥ sattvasya saṃgrahaḥ । tathā kākuviśeṣaśca nānābhavarasānvitaḥ ।।
yatra vyagrāvubhau hastau tattad dṛṣṭivilokanaiḥ । vācakābhinayaṃ kuryādvirāmairthadarśakaiḥ ।। uttānaḥ pārśvagaścaiva tathā'dhomukha eva ca । pracārastrividho aṅgānāṃ nāṭyanṛttasamāśrayaḥ ।।
uttāno vartulastryaśraḥ sthito adhomukha eva ca । pañca prakārā hastasya nāṭyanṛttasamāśrayāḥ ।। evaṃ jñeyāḥ karā hyete nābhinayasaṃśritāḥ । ata ūrdhvaṃ pravakṣyāmi hastān nṛttasamāśrayān ।।
vakṣaso aṣṭāṅgulasthau tu prāṅmukhau khaṭakāmukhau । samānakūrparāṃsau tu caturasrau prakīrtitau ।। haṃsapakṣakṛtau hastau vyāvṛtau tālavṛntavat । udvṛttāviti vijñeyāvathavā tālavṛntakau ।।
caturastrasthitau hastau haṃsapakṣakṛtau tathā । tiryaksthitau cābhimukhau jñeyau tālamukhāviti ।। tāveva maṇibandhānte svastikākṛtisaṃsthitau । svastikāviti vikhyātau vicyutau viprakīrṇakau ।।
alapallavasaṃsthānāvurdhvāsyau padmakośakau । arālakhaṭakākhyau cāpyarālakhaṭakāmukhau ।। tathai maṇibandhānte hyarālau vicyutāvubhau । jñeyau prayoktṛbhirnityamarāla khaṭakāviti ।।
bhujāṃsakūrparāgraistu kuṭilāvartitau karau । parāṅgamukhatalāviddhau jñeyāvāviddhavakrakau ।। hastau tu sarpaśirasau madhyamāṅguṣṭhakau yadā । tiryakprasāritāsyau ca tadā sūcīmukhau smṛtau ।।
sarpaśīrṣau yadā hastau bhavetāṃ svastikasthitau । madhyaprasāritāṅguṣṭhau jñeyau sūcīmukhau tadā ।। recitau cāpi vijñeyau haṃsapakṣau drutabhramau । prasāritottānatalau recitāviti saṃjñitau ।।
caturasro bhavedvāmaḥ savyahastaśca recitaḥ । vijñeyau nṛttatattvajñairdharecitasaṃjñakau ।। añcitau kūrparāṃsau tu tripatākau karau kṛtau । kiñcittiryaggatāvetau smṛtāvuttanavañcitau ।।
maṇibandhamuktau tu patākau pallavau smṛtau । bāhuśīrṣādviniṣkrāntau nitambāviti kīrtitau ।। keśadeśādviniṣkrāntau paripārśvotthitau yadā । vijñeyo keśabandhau tu karavācāryasammatau ।।
tiryakprasāritau caiva pārśvasaṃsthau tathaiva ca । latākhyau ca karau jñeyau nṛttābhinayanaṃ prati ।। samunnato latāhastaḥ pārśvātpārśva vilolitaḥ । tripatāko aparaḥ karṇe karihastaḥ prakīrtitaḥ ।।
kaṭiśīrṣaniviṣṭāgrau tripatākau yadā karau । pakṣavañcitakau hastau tadā jñeyau prayoktṛbhiḥ ।। tāveva tu parāvṛttau pakṣapradyotakau smṛtau । adhomukhatalāviddhau jñeyau garuḍapakṣakau ।।
haṃsapakṣakṛtau hastau vyāvṛttaparivartitau । tathā prasāritabhujau daṇḍapakṣāviti smṛtau ।। ūrdhvamaṇḍalinau hastāvūrdhvadeśavivartanāt । tāveva pārśvavinyastau pārśvamaṇḍalinau smṛtau ।।
udveṣṭitau bhavedekau dvitīyaścāpaveṣṭitaḥ । bhramitāvurasaḥ sthāne hyuromaṇḍalinau smṛtau ।। alapallavakārālāvurodvabhramaṇakramāt । pārśvāvartaśca vijñeyāvuraḥ pārśvārdhamaṇḍalau ।।
hastau tu maṇībandhānte kuñcitāvañcitau yadā । khaṭakākhyau tu tau syātāṃ muṣṭikasvastikau tadā ।। padmakośau yadā hastau vyāvṛttaparivartitau । nalinīpadmakośau tu tadā jñeyau prayoktṛbhiḥ ।।
karāvudveṣṭitāgrau tu pravidhāyālapallavau । ūrdhvaprasaritāviddhau kartavyāvulbaṇāviti ।। pallavau ca śirodeśe saṃprāptau lalitau smṛtau । karpūrasvastikagatau latākhyau valitāviti ।।
karaṇe tu prayoktavyo nṛttahasto viśeṣataḥ । tathārthābhinaye caiva patākāyāḥ prayoktṛbhiḥ ।। saṃkaro api bhavetteṣāṃ prayogo arthavaśātpunaḥ । prādhānyena punaḥ saṃjñā nāṭye nṛtte kareṣviha ।।
viyutāḥ saṃyutāścaiva nṛttahastāḥ prakīrtitāḥ । ataḥ paraṃ pravakṣyāmi karān karaṇasaṃśrayān ।। sarveṣāmeva hastānāṃ nāṭyahastanideśibhiḥ । vidhātavyā prayatnena karaṇaṃ tu caturvidham ।।
apaveṣṭitamekaṃ syāt udveṣṭitamathāparam । vyāvartitaṃ tṛtīyaṃ tu caturthaṃ parivartitam ।। āveṣṭyante yadaṅgulyastarjanādyā yathākramam । abhyantareṇa karaṇaṃ tadāveṣṭitamucyate ।।
udveṣṭyante yadaṅgulyaḥ tarjanyādyā bahirmukham । kramaśaḥ karaṇaṃ viprāstadudveṣṭitamucyate ।। āvartyante kaniṣṭhādyā hyaṅgulyo abhyantareṇa tu । yathā krameṇa karaṇaṃ tad vyāvartitamucyate ।।
udvartyante kaniṣṭhādyā bāhyataḥ kramaśo yadā । aṅgulyaḥ karaṇaṃ viprāstaduktaṃ parivartitam ।। nṛtte abhinayayoge vā pāṇibhirvartanāśraye । mukhabhrunetrayuktāni karaṇāni prayojayet ।।
tiryaktathordhvasaṃstho hyadhomukhaścāñcito apaviddhastu । maṇḍalagatistathā svastikaśca pṛṣṭhānusāri ca ।। udveṣṭitaḥ prasārita ityete vai smṛtāḥ prakārāstu । bāhvoriti karaṇagatā vijñeyā nityaṃ nṛttaprayoktṛbhiḥ ।।
hastānāṃ karaṇavidhirmayā samāsena nigadito viprāḥ । ata ūrdhvaṃ vyākhyāsye hṛdayodarapārśvakarmāṇi ।। ābhugnamatha nirbhugnaṃ tathā caiva prakampitam । udvāhitaṃ samaṃ caiva uraḥ pañcavidhaṃ smṛtam ।।
nimnamunnatapṛṣṭhaṃ ca vyābhugnāṃsaṃ ślathaṃ kvacit ābhugnaṃ taduro jñeyaṃ karma cāsya nibodhata ।। saṃbhramaviṣādamūrcchāśokabhayavyādhihṛdayaśalyeṣu । kāryaṃ śītasparśe varṣe lājānvite arthavaśāt ।। stabdhaṃ ca nimnapṛṣṭhaṃ ca nirbhugnāṃsaṃ samunnatam ।
uro nirbhugnametaddhi karma cāsya nibodhata ।। stambhe mānagrahaṇe vismayadṛṣṭe ca satyavacane ca । ahamiti ca darpavacane garvotseke tu kartavyam ।। [dīrghaniśvasite caiva jṛmbhaṇe moṭane tathā ।
bibboke ca punaḥ strīṇāṃ tadvijñeyaṃ prayoktṛbhiḥ ] ।। ūrdhvotkṣepairuro yatra nirantarakṛtaiḥ kṛtam । prakampitaṃ tu vijñeyamuro nāṭyaprayoktṛbhiḥ ।। hasitaruditādisaṃbhramabhayaśramavyādhipīḍitārtheṣu ।
nānābhāvopagataṃ kāryamuro nāṭyayogeṣu ।। hasitaruditeṣu kārye śrame bhaye śvasakāśayoścaiva । hikkāduḥkhe ca tathā nāṭyajñairarthayogena ।। udvāhitamūrdhvagatamuro jñeyaṃ prayoktṛbhiḥ ।
dīrghocchvasanatā loke jṛmbhanādiṣu cekṣyate ।। sarvaiḥ sasauṣṭhavairañgaiścaturasrakṛtaiḥ kṛtam । uraḥ saman tu vijñeyaṃ svasthaṃ sauṣṭhavasaṃyutam ।। etaduktaṃ maya samyagarasastu vikalpanam ।
ata ūrdhvaṃ pravakṣyāmi pārśvayoriha lakṣaṇam ।। nataṃ samunnataṃ caiva prasāritavivartito । tathāpasṛtamevaṃ tu pārśvayoḥ karma pañcadhā ।। kaṭirbhavettu vyābhugnā pārśvamābhugnameva ca ।
tathaivāpasṛtāṃsaṃ ca kiñcitpārśvanataṃ smṛtam ।। tasyaiva cāparaṃ pārśvaṃ viparītaṃ tu yuktitaḥ । kaṭīpārśvabhujāṃsaiścābhyunnatairutaṃ bhavet ।। āyāmanādubhayataḥ pāśvayoḥ syāt prasāritam ।
parivartātrikasyāpi vivartitamiheṣyate ।। vivartitāpanayanād bhavedapasṛtaṃ punaḥ । pārśvalakṣaṇamityuktaṃ viniyogaṃ nibodhata ।। upasarpe nataṃ kāryamunnataṃ cāpasarpaṇe ।
prasāritaṃ praharṣādau parivṛtte vivartitam ।। vinivṛtte tvapasṛtaṃ pārśvamarthavaśādbhavet । etāni pārśvakarmāṇi jaṭharasya nibodhata ।। kṣāmaṃ khalvaṃ ca pūrṇaṃ ca samproktamudaraṃ tridhā ।
tanu kṣāmaṃ nataṃ khalvaṃ pūrṇamādhmātamucyate ।। kṣāmaṃ hāsye atha rudite niḥśvāse jṛmbhane bhavet । vyādhite tapasi śrānte kṣudhārte khalvamiṣyate ।। pūrṇamucchvasite sthūle vyādhitātyaśanādiṣu ।
ityetadudaraṃ proktaṃ kaṭyāḥ karma nibodhata ।। kṣāmaṃ khalvaṃ samaṃ pūrṇamudaraṃ syāccaturvidham । chinā caiva nivṛttā ca recitā kampitā tathā । udvāhitā caiva kaṭī nāṭye nṛtte ca pañcadhā ।।
kaṭī madhyasya valanātcchinā saṃparikīrtitā । parāṅgmukhasyābhimukhī nivṛttā syānnivartitā ।। sarvato bhramaṇāccāpi vijñeyā recitā kaṭī । tiryaggatāgatā kṣiptā kaṭī jñeyā prakampitā ।।
nitambapārśvodvahanāt śaneirudvāhitā kaṭī । kaṭīkarma mayā proktaṃ viniyogaṃ nibodhata ।। chinnā vyāyāmasambhrāntavyāvṛttaprekṣaṇādiṣu । nivṛttā vartane caiva recitā bhramaṇādiṣu ।।
kubjavāmananīcānāṃ gatau kāryā prakampitā । sthūleṣūdvāhiotā yojyā strīṇāṃ līlāgateṣu ca ।। kampanaṃ valanaṃ caiva stambhanodvartane tathā । nivartanaṃ ca pañcaitānyūrukarmāṇi kārayet ।।
namanonnamanātpārṣṇermuhuḥ syādūrukampanam । gacchedabhyantaraṃ jānu yatra tadvalanaṃ smṛtam ।। stambhanaṃ cāpi vijñeyamapaviddhakriyātmakam । valitāviddhakaraṇādūrvorudvartanaṃ smṛtam ।।
pārṣṇirabhyantaraṃ gacchedyatra tattu nivartanam । gatiṣvadhamapātraṇāṃ bhaye cāpi hi kampanam ।। valanaṃ caiva hi kartavyaṃ strīṇāṃ svairaparikrame । sādhvase ca viṣāde ca stambhanaṃ tu prayojayet ।।
vyāyāme tāṇḍave caiva kāryamudvartanaṃ budhaiḥ । nivartanaṃ tu kartavyaṃ sambhrādiparibhrame ।। yathādarśanamanyacca lokād grāhyaṃ prayoktṛbhiḥ । ityūrvrorlakṣaṇaṃ proktaṃ jaṅghāyāstu nibodhata ।।
āvartitaṃ nataṃ kṣiptamudvāhitamathāpi ca । parivṛttaṃ tathā caiva jaṅghākarmāṇi pañcadhā ।। vāmo dakṣiṇapārśvena dakṣiṇaścāpi vāmataḥ । pādo yatra vrajedviprāḥ tadāvartitamucyate ।।
jaṅghāsvastikayogena kramādāvartitaṃ nayet । jānunaḥ kuñcanāccaiva nataṃ jñeyaṃ prayoktṛbhiḥ । vikṣepāccaiva jaṅghāyāḥ kṣiptamityabhidhīyate ।। [nataṃ syājjānunamanāt kṣiptaṃ vikṣepaṇād bahi] ।
udvāhitaṃ ca vijñeyamūrdhvamūdvāhanādapi । pratīpanayanaṃ yattu parivṛttaṃ taducyate ।। āvartitaṃ prayoktavyaṃ vidūṣakaparikrame । nataṃ cāpi hi kartavyaṃ sthānāsanagatādiṣu ।।
kṣiptaṃ vyāyāmayogeṣu tāṇḍave ca prayujyate । tathā codvāhitaṃ kuryādāviddhagamanādiṣu ।। tāṇḍaveṣu prayoktavyaṃ parivṛttaṃ prayoktṛbhiḥ । ityetajjaṅghayoḥ karma pādayostu nibodhata ।।
udghaṭṭitaḥ samaścaiva tathāgratalasañcaraḥ । añcitaḥ kuñcitaścaiva pādaḥ pañcavidha smṛtaḥ ।। sthitvā pādatalāgreṇa pārṣṇirbhūmau nipātyate । yasya pādasya karaṇe bhavedudghaṭṭitastu saḥ ।।
ayamudveṣṭitakaraṇe tvanukaraṇārthaṃ prayogamāsādya । drutamadhyamapracāraḥ sakṛdasakṛdā prayoktavyaḥ ।। svabhāvaracite bhūmau samasthāne ca yo bhavet । samaḥ pādaḥ sa vijñeyaḥ svabhāvābhinayāśrayaḥ ।।
sthirasvabhāvābhinaye nānākaraṇasaṃśraye । calitaśca punaḥ kāryo vidhijñaiḥ pādarecite ।। samasyaiva yadā pārṣṇiḥ pādasyābhyantare bhavet । bahiḥ pārśvasthito aṅguṣṭhastryaśrapādastu sa smṛtaḥ ।।
tyaktvā samapadaṃ sthānamaśvakrānte tathaiva ca । syādviklavādiṣvartheṣu tryaśraḥ pādo yathāvidhiḥ ।। asyaiva samapādasya pārṣṇirabhyantare bhavet । tryaśrapādaḥ sa vijñeyaḥ sthānakādiṣu saṃśrayaḥ ।।
utkṣiptā tu bhavetpārṣṇiḥ prasṛtoṅguṣṭhakastathā । aṅgulyaścāñcitāḥ sarvā pāde agratalasañcaraḥ ।। todananikuṭṭane sthitaniśumbhane bhūmitāḍane bhramaṇe । vikṣepavividharecakapārṣṇikṛtāgamanametena ।।
pārṣṇiryasyāñcitā bhūmau pādamagratalaṃ tathā । aṅgulyaścāñcitāḥ sarvāḥ sa pādastvañcitaḥ smṛtaḥ ।। pādāgratalasañcāre vartitodvartite tathā । eva pādāhate kāryo nānābhramarakeṣu ca ।।
utkṣiptā yasya pārṣṇī syādaṅgulyaḥ kuṅcitāstathā । tathā kuñcitamadhyaśca sa pādaṃ kuñcitaḥ smṛtaḥ ।। udattagamane caiva vartitodvartite tathā । utkṣiptā tu bhavetpārṣṇiraṅguṣṭhāgreṇa saṃsthitaḥ ।।
vāmaścaiva svabhāvasthaḥ sūcīpādaḥ prakīrtitaḥ । nṛtte nūpurakaraṇe prayogastasya kīrtyate ।। atikrāntakrame caiva pādametaṃ prayojayet । pādajaṅghorukaraṇaṃ karma kārya prayoktṛbhiḥ ।।
pādasya karaṇaṃ sarva jaṅghorukṛtamiṣyate । yathā pādaḥ pravarteta tathaivoruḥ pravartate ।। anayoḥ samānakaraṇāt pādacārī prayojayet । ityetadaṅgajaṃ proktaṃ lakṣaṇaṃ karma caiva hi ।।
ataḥ paraṃ pravakṣyāmi cārīvyāyāmalakṣaṇam ।। evaṃ pādasya jaṅghāyā ūrvoḥ kaṭyāstathaiva ca । samānakaraṇe ceṣṭā sā cārītyabhidhīyate ।। vidhānopagatāścāryo vyāyacchante parasparam ।
yasmādaṅgasamāyuktāstasmādvyāyāma ucyate ।। ekapādapracāro yaḥ sā cārītyabhisaṃjñitā । dvipādakramaṇaṃ yattu karaṇaṃ nāma tadbhavet ।। karaṇānāṃ samāyogaḥ khaṇḍamityabhidhīyate ।
khaṇḍaistribhiścaturbhirvā saṃyuktaṃ maṇḍalaṃ bhavet ।। cārībhiḥ prasṛtaṃ nṛttaṃ cārībhiśceṣṭitaṃ tathā । cārībhiḥ śastramokṣaśca cāryo yuddhe ca kīrtitāḥ ।। yadetatprastutaṃ nāṭyaṃ taccārīṣveva saṃjñitam ।
nahi cāryā vinā kiñcinnāṭye aṅgaṃ saṃpravartate ।। tasmāccārīvidhānasya sampravakṣyāmi lakṣaṇam । yā yasmiṃstu yathā yojyā nṛtte yuddhe gatau tathā ।। samapādā sthitāvartā śakaṭāsyā tathaiva ca ।
adhyardhikā cāṣagatirvicyavā ca tathāparā ।। eḍakākrīḍitā baddhā urudvṛttā tathāḍḍitā । utspanditā ca janitā syanditā cāpasyanditā ।। samotsaritamattallī mattallī ceti ṣoḍaśa ।
etā bhaumyaḥ smṛtāścāryaḥ śṛṇutākāśikīḥ punaḥ ।। atikrāntā hyapakrāntā pārśvakrāntā tathaiva ca । ūrdhvajānuśca sūcī ca tathā nūpurapādikā ।। ḍolapādā tathākṣiptā āviddhodvṛttasaṃjñite ।
vidyudbhrāntā hyalātā ca bhujaṅgatrāsitā tathā ।। mṛgaplutā ca daṇḍā ca bhramarī ceti ṣoḍaśa । ākāśikyaḥ smṛtā hyetā lakṣaṇaṃ ca nibodhata ।। pādairnirantarakṛtaistathā samanakhairapi ।
samapādā smṛtā cārī vijñeyā sthānasaṃśrayā ।। bhūmighṛṣṭena pādena kṛtvābhyantaramaṇḍalam । punarutsādayedanyaṃ sthitāvarttā tu sā smṛtā ।। niṣaṇṇāṅgastu caraṇaṃ prasārya talasañcaram ।
udvāhitamuraḥ kṛtvā śakaṭāsyāṃ prayojayet ।। savyasya pṛṣṭhato vāmaścaraṇastu yadā bhavet । tasyāpasarpaṇaṃ caiva jñeyā sādhyardhikā budhaiḥ ।। pādaḥ prasāritaḥ savyaḥ punaścaivopasarpitaḥ ।
vāmaḥ savyāpasarpī ca cāṣagatyāṃ vidhīyate ।। vicyavāt samapādāyā vicyavāṃ samprayojayet । nikuṭṭayaṃstalāgreṇa pādasya dharaṇītalam ।। talasañcarapādābhyāmutplutya patanaṃ tu yat ।
paryāyataśca kriyate eḍakākrīḍitā tu sā ।। anyonyajaṅghāsaṃvegāt kṛtvā tu svastikaṃ tataḥ । ūrubhyām valanaṃ yasmāt sā baddhā cāryudāhṛtā ।। talasañcarapādasya pārṣṇirbāhyonmukhī yadā ।
jaṅghāñcitā tathodvṛttā ūrudvṛtteti sā smṛtā ।। agrataḥ pṛṣṭhato vāpi pādastu talasañcaraḥ । dvitīyapādo nirghṛṣṭaḥ yasyāṃ syādaḍḍitā tu sā ।। śanaiḥ pādo nivarteta bāhyenābhyantareṇa ca ।
yadrecakānusāreṇa sā cāryutsyanditā smṛtā ।। muṣṭihastaśca vakṣaḥsthaḥ karo anyaśca pravartitaḥ । talasañcarapādaśca janitā cāryudāhṛtā ।। pañcatālāntaraṃ pādaṃ prasārya syanditāṃ nyaset ।
dvitīyena tu pādena tathāpasyanditāmapi ।। talasañcarapādābhyām ghūrṇamānopasarpaṇaiḥ । samotsaritamattallī vyāyāme samudāhṛtā ।। ubhābhyāmapi pādābhyāṃ ghūrṇamānopasarpaṇaiḥ ।
udveṣṭitāpaviddhaiśca hastairmattallyudāhṛtā ।। etā bhaumyaḥ smṛtāścāryo niyuddhakaraṇāśrayāḥ । ākāśakīnāṃ cārīṇāṃ sampravakṣyāmi lakṣaṇam ।। kuñcitaṃ pādamutkṣipya purataḥ samprasārayet ।
utkṣipya pātayeccainamatikrāntā tu sā smṛtā ।। ūrubhyāṃ valanaṃ kṛtvā kuñcitaṃ pādamuddharet । pārśve vinikṣipeccainamapakrāntā tu sā smṛtā ।। kuñcitaṃ pādamutkṣipya pārśvenotpatanaṃ nyaset ।
udghaṭṭitena pādena pārśvakrāntā vidhīyate ।। kuñcitaṃ pādamutkṣipya jānustanasamaṃ nyaset । dvitīyaṃ ca kramāt stabdhamūrdhvajānuḥ prakīrtitā ।। kuñcitaṃ pādamutkṣipya jānūrdhvaṃ samprasārayet ।
pātayeccāgrayogena sā sūcī parikīrtitā ।। pṛṣṭhato hyañcitaṃ kṛtvā pādamagratalena tu । drutaṃ niryātayedbhūmau cārī nūpurapādikā ।। kuñcitaṃ pādamutkṣipya pārśvātpārśvaṃ tu dolayet ।
pātayedañcitaṃ caivaṃ dolapādā tu sā smṛtā ।। kuñcitaṃ pādamutkṣipya ākṣipya tvañcitaṃ nyaset । jaṅghāsvastikasaṃyuktā cākṣiptā nāma sā smṛtā ।। svastikasyāgrataḥ pādaḥ kuñcitastu prasāritaḥ ।
nipatedañcitāviddha āviddhā nāma sā smṛtā ।। pādamāviddhamāveṣṭya samutkṣipya nipātayet । parivṛttya dvitīyaṃ ca sodvṛttā cāryudāhṛtā ।। pṛṣṭhato valitaṃ pādaṃ śiroghṛṣṭaṃ prasārayet ।
sarvato maṇḍalāviddhaṃ vidyudbhrāntā tu sā smṛtā ।। pṛṣṭhaḥ prasāritaḥ pādo valito abhyantarīkṛtaḥ । pārṣṇiprapatitaścaiva hyalātā samprakīrtitā ।। kuñcitaṃ pādamutkṣipya tryaśramūruṃ vivartayet ।
kaṭijānuvivartācca bhujaṅgatrāsitā bhavet ।। atikrāntakramaṃ kṛtvā samutplutya nipātayet । jaṅghāñcitoparikṣiptā sā jñeyā hariṇaplutā ।। nūpuraṃ caraṇaṃ kṛtvā purataḥ samprasārayet ।
kṣipramāviddhakaraṇaṃ daṇḍapādā tu sā smṛtā ।। atikrāntakramaṃ kṛtvā trikaṃ tu parivartayet । dvitīyapādabhramaṇāttalena bhramarī smṛtā ।। ākāśikyaḥ smṛtā hyetā lalitāṅgakriyātmakāḥ ।
dhanurvajrāsiśastrāṇāṃ prayoktavyā prayoktṛbhiḥ ।। agragau pṛṣṭhagau vāpi hyanugau cāpi yogataḥ । pādayostu dvijā hastau kartavyau nāṭyayoktṛbhiḥ ।। yataḥ pādastato hasto yato hastastatastrikam ।
pādasya nirgamaṃ jñātvā tathopāṅgāni yojayet ।। pādacāryāṃ yathā pādo dharaṇīmeva gacchati । evaṃ hastaścaritvā tu kaṭideśaṃ samāśrayet ।। etāścāryo mayā proktā lalitāṅgakriyātmakāḥ ।
sthānānyāsāṃ pravakṣyāmi sarvaśastravimokṣaṇe ।। vaiṣṇavaṃ samapādaṃ ca vaiśākhaṃ maṇḍalaṃ tathā । pratyālīḍhaṃ tathālīḍhaṃ sthānānyetāni ṣaṇ nṛṇāṃ ।। dvau tālāvardhatālaśca pādayorantaraṃ bhavet ।
tayoḥ samasthitastvekaḥ tryaśraḥ pakṣasthito aparaḥ ।। kiñcidañcitajaṅghaṃ ca sauṣṭhavāṅgapuraskṛtam । vaiṣṇavaṃ sthānametaddhi viṣṇuratrādhidaivatam ।। sthānenānena kartavyaḥ saṃllāpastu svabhāvajaḥ ।
nānākāryāntarāpetairnṛbhiruttamamadhyamaiḥ ।। cakrasya mokṣaṇe caiva dhāraṇe dhanuṣastathā । dhairyadānāṅgalīlāsu tathā krodhe prayojayet ।। idameva viparyastaṃ praṇayakrodha iṣyate ।
upālambhakṛte caiva praṇayodvegayostathā ।। śaṅkāsūyogratācintāmatismṛtiṣu caiva hi । dainye capalatāyoge garvābhīṣṭeṣu śaktiṣu ।। śṛṅgārādbhutabībhatsavīraprādhānyayojitam ।
samapāde samau pādau tālamātrāntarasthitau ।। svabhāvasauṣṭhavopetau brahmā cātrādhidaivatam । anena kāryaṃ sthānena vipramaṅgaladhāraṇam ।। rūpaṇe pakṣiṇāṃ caiva varaṃ kautukameva ca ।
svasthānaṃ syandanasthānāṃ vimānasthāyināmapi ।। liṅgasthānāṃ vratasthānāṃ sthānametattu kārayet । tālāstrayo ardhatālaśca pādayorantaraṃ bhavet ।। tālāṃstrīnardhatālāṃśca niṣaṇṇoruṃ prakalpayet ।
tryaśrau vakṣaḥsthitau caiva tatra pādo prayojayet ।। vaiśākhasthānametaddhi skandaścātrādhidaivatam । sthānenānena kartavyamaśvānāṃ vāhanaṃ budhaiḥ ।। vyāyāmanirgamaścaiva sthūlapakṣinirūpaṇam ।
śarāṇāṃ ca samutkṣepo vyāyāmakaraṇe tathā ।। recakeṣu ca kartavyamidameva prayoktṛbhiḥ । aindre tu maṇḍale pādau catustālāntarasthitau ।। tryaśrau pakṣaḥsthitau caiva kaṭijānū samau tathā ।
dhanurvajrāsiśastrāṇi maṇḍalena prayojayet ।। vāhanaṃ kuñjarāṇāṃ tu sthūlapakṣinirūpaṇam । asyaiva dakṣiṇaṃ pādaṃ pañca tālān prasārya tu ।। ālīḍhaṃ sthānakaṃ kuryād rudraścātrādhidaivatam ।
anena kāryaṃ sthānena vīraraudrakṛtaṃ tu yat ।। uttarottarasañjalpo roṣāmarṣakṛtastu yaḥ । mallānāñcaiva saṃpheṭaḥ śatrūṇāṃ ca nirūpaṇam ।। tathābhidravaṇaṃ caiva śastrāṇāṃ caiva mokṣaṇam ।
kuñcitaṃ dakṣiṇaṃ kṛtvā vāmaṃ pādaṃ prasārya ca ।। ālīḍhaparivartastu pratyālīḍhamiti smṛtam । ālīḍhasaṃhitaṃ śastraṃ pratyālīḍhena mokṣayet ।। nānāśastravimokṣo hi kāryo anena prayoktṛbhiḥ ।
nyāyāccaiva hi vijñeyāścatvāraḥ śastramokṣaṇe ।। bhārataḥ sātvataścaiva vārṣagaṇyo atha kaiśikaḥ । bhārate tu kaṭīcchedyaṃ pādacchedyaṃ tu sātvate ।। vakṣaso vārṣagaṇye tu śiraśchedyantu kaiśike ।
ebhiḥ prayoktṛbhirnyāyairnānācārīsamutthitaiḥ ।। pravicārya prayoktavyaṃ nānāśastravimokṣaṇe । nyāyāśritairaṅgahārairnyāyāccaiva samutthitaiḥ ।। yasmād yuddhāni vartante tasmānnyāyāḥ prakīrtitāḥ ।
vāmahaste vinikṣipya kheṭakaṃ śastrapheṭakam ।। śastramādāya hastena pravicāramathācaret । prasārya ca karau samyak punarākṣipya caiva hi ।। kheṭakaṃ bhrāmayet paścāt pārśvāt pārśvamathāpi ca ।
śiraḥparigamaścāpi kāryaḥ śastreṇa yoktṛbhiḥ ।। kapolasyāntare vāpi śastrasyodveṣṭanaṃ tathā । punaśca khaḍgahastena lalitodveṣṭitena ca ।। kheṭakena ca kartavyaḥ śiraḥparigamo budhaiḥ ।
evaṃ pracāraḥ kartavyo bhārate śastramokṣaṇe ।। sātvate ca pravakṣyāmi pravicāraṃ yathāvidhiḥ । sa eva pravicārastu khaḍgakheṭakayoḥ smṛtaḥ ।। kevalaṃ pṛṣṭhataḥ śastraṃ kartavyaṃ khalu sātvate ।
gatiśca vārṣagaṇye api sātvatena krameṇa tu ।। śastrakheṭakayoścāpi bhramaṇaṃ saṃvidhīyate । śiraḥ parigamastadvacchastrasyeha bhavettathā ।। urasyudveṣṭanaṃ kāryaṃ śastrasyāṃśe athavā punaḥ ।
bhārate pravicāro ayaṃ kartavyaḥ sa tu kaiśike ।। vibhramayya tathā śastraṃ kevalaṃ mūrdhni pātayet । pravicārā prayoktavyā hyevamete aṅgalīlayā ।। dhanurvajrāsiśastrāṇāṃ prayoktavyā vimokṣaṇe ।
na bhedyaṃ nāpi tu cchedyaṃ na cāpi rudhirasrutiḥ ।। raṅge praharaṇe kāryo na cāpi vyaktaghātanam । saṃjñāmātreṇa kartavyaṃ śastrāṇāṃ mokṣaṇaṃ budhaiḥ ।। athavābhinayopetaṃ kuryācchedyaṃ vidhānataḥ ।
aṅgasauṣṭhavasaṃyuktairaṅgahārairvibhūṣitam ।। vyāyāmaṃ kārayet samyak layatālasamanvitam । sauṣṭhave hi prayatnastu kāryo vyāyāmasevibhiḥ ।। sauṣṭhave lakṣaṇaṃ proktaṃ vartanākramayojitam ।
śobhā sarvaiva nityaṃ hi sauṣṭhavaṃ samupāśritā ।। acañcalamakubjaṃ cāsannagātramathāpi ca । nātyuccaṃ calapādañca sauṣṭhavāṅgaṃ prayojayet ।। kaṭī karṇasamā yatra kūrparāṃsaśirastathā ।
samunnatamuraścaiva sauṣṭhavaṃ nāma tadbhavet ।। nahi sauṣṭhavahīnāṅgaḥ śobhate nāṭyanṛttayoḥ । atra nityaṃ prayatno hi vidheyo madhyamottamaiḥ ।। nāṭyaṃ nṛttaṃ ca sarvaṃ hi sauṣṭhave saṃpratiṣṭhitam ।
kaṭīnāmabhicarau hastau vakṣaścaiva samunnatam ।। vaiṣṇavaṃ sthānamityaṅgaṃ caturaśramudāhṛtam । parimārjanamādānaṃ sandhānaṃ mokṣaṇam tathā ।। dhanuṣastu prayoktavyaṃ karaṇaṃ tu caturvidham ।
saṃmārjanaṃ parāmarṣamādānaṃ grahaṇaṃ kriyā ।। sandhānaṃ śaravinyāso vikṣepo mokṣaṇaṃ bhavet । tailābhyaktena gātreṇa yavāgūmṛditena ca ।। vyāyāmaṃ kārayet śrīmān bhittāvākālike tathā ।
yogyāyāṃ mātṛkā bhittistasmādbhittiṃ samāśrayet ।। bhittau prasāritāṅgantu vyāyāmaṃ kārayennaram । balārthaṃ ca niṣeveta nasyaṃ bastividhiṃ tathā ।। snigdhānyanyāni ca tathā rasakaṃ pānakaṃ tathā ।
āhāre adhiṣṭhitāḥ prāṇāḥ prāṇe yogyāḥ pratiṣṭhitāḥ ।। tasmādyogyāprasidhyarthamāhāre yatnavān bhavet । aśuddhakāyaṃ praklāntamatīvakṣutpipāsitam ।। atipītaṃ tathā bhuktaṃ vyāyāmaṃ naiva kārayet ।
acalairmadhuraigātraiścaturaśreṇa vakṣasā ।। vyāyāmaṃ kārayeddhīmān naramaṅgakriyātmakam । evaṃ vyāyāmasaṃyoge kāryaścārīkṛto vidhiḥ ।। ata ūrdhvaṃ pravakṣyāmi maṇḍalānāṃ vikalpanam ।
iti bharatīye nāṭyaśāstre cārīvidhāno nāma daśamo adhyāyaḥ । atha ekādaśo adhyāyaḥ । etāścāryo mayā proktā yathāvacchastramokṣaṇe । cārīsaṃyogajānīha maṇḍalāni nibodhata ।।
atikrāntaṃ vicitraṃ ca tathā lalitasañcaram । sūcīviddhaṃ daṇḍapādaṃ vihṛtālātake tathā ।। vāmabandhaṃ salalitaṃ krāntañcākāśagāmi ca । maṇḍalāni dvijaśreṣṭhāḥ ! bhūmigāni nibodhata ।।
bhramarāskandite syātāmāvartaṃ ca tataḥ param । samākranditamapyāhureḍakākrīḍitaṃ tathā ।। aḍḍitaṃ śakaṭāsyaṃ ca tathā'dhyardhakameva ca । piṣṭakuṭṭaṃ ca vijñeyaṃ tathā cāṣagataṃ punaḥ ।।
etānyapi daśoktāni bhūmigānīha nāmataḥ । ādyaṃ pādaṃ ca janitaṃ kṛtvodvāhitamācaret ।। alātaṃ vāmakaṃ caiva pārśvakrāntaṃ ca dakṣiṇam । sūcīvāmaṃ punaścaiva pārśvakrāntaṃ ca dakṣiṇam ।।
sūcīṃ vāmakramaṃ dadyādapakrāntaṃ ca dakṣiṇam । sūcīvāmaṃ punaścaiva trikaṃ ca parivartayet ।। tathā dakṣiṇamudvṛttamalātañcaiva vāmakam । paricchinnaṃ tu kartavyaṃ bāhyabhramarakeṇa hi ।।
atikrāntaṃ punarvāmaṃ daṇḍapādañca dakṣiṇam । vijñeyametad vyāyāme tvatikrāntaṃ tu maṇḍalam ।। ādyaṃ tu janitaṃ kṛtvā tenaiva ca nikuṭṭakam । āspanditaṃ tu vāmena pārśvakrāntaṃ ca dakṣiṇam ।।
vāmaṃ sūcīpadaṃ dadyādapakrāntañca dakṣiṇam । bhujaṅgatrāsitaṃ vāmamatikrāntaṃ ca dakṣiṇam ।। udvṛttaṃ dakṣiṇaṃ caivā'lātaṃ caivātra vāmakam । pārśvakrāntaṃ punaḥ savyaṃ sūcīvāmakramaṃ tathā ।।
vikṣepo dakṣiṇasya syādapakrāntaṃ ca vāmakam । bāhyabhramarakaṃ caiva vikṣepaṃ caiva yojayet ।। vijñeyametadvyāyāme vicitraṃ nāma maṇḍalam । kṛtvordhvajānucaraṇamādyaṃ sūcīṃ prayojayet ।।
apakrāntaḥ punarvāma ādyaḥ pārśvagato bhavet । vāmasūcīṃ punardadyāt trikañca parivartayet ।। pārśvakrāntaṃ punaścādyamatikrāntañca vāmakam । sūcīvāmakramaṃ kṛtvā hyapakrāntaśca vāmakam ।।
pārśvakrāntaṃ punaścādyamatikrāntaṃ ca vāmakam । paricchinnaṃ ca kartavyaṃ bāhyabhramaṇakena hi ।। eṣa cārīprayogastu kāryo lalitasañcaraiḥ । sūcīvāmapadaṃ dadyāt trikañca parivartayet ।।
pārśvakrāntaḥ punaścādyo vāmo atikrānta eva ca । sūcīmādyaṃ punardadyādatikrāntañca vāmakam ।। pārśvakrāntaṃ punaścādyaṃ sūcīviddhe tu maṇḍale । ādyastu janito bhūtvā sa ca daṇḍakramo bhavet ।।
vāmasūcīṃ punardadyāt trikañca parivartayet । udvṛtto dakṣiṇaśca syādalātaścaiva vāmakaḥ ।। pārśvakrāntaḥ punaścādyo bhujaṅgatrāsitastathā । atikrāntaḥ punarvāmo daṇḍapādaśca dakṣiṇaḥ ।।
vāmasūcītrikāvarto daṇḍapāde tu maṇḍale । ādyaṃ tu janitaṃ kṛtvā tenaiva ca nikuṭṭakam ।। āspanditaṃ ca vāmena hyudvṛttaṃ dakṣiṇena ca । alātaṃ vāmakaṃ pādaṃ sūcīṃ dadyāttu dakṣiṇam ।।
pārśvakrāntaḥ punarvāma ākṣipto dakṣiṇastathā । samāvartya trikaṃ caiva daṇḍapādaṃ prasārayet ।। sūcīvāmapadaṃ dadyāt trikaṃ tu parivartayet । bhujaṅgatrāsitaścādyo vāmo atikrānta eva ca ।।
eṣa cārīprayogastu vihṛte maṇḍale bhavet । sūcīmādyakramaṃ kṛtvā cā'pakrāntaṃ ca vāmakam ।। pārśvakrāntastataścādyo apyalātaścaiva vāmakaḥ । bhrāntvā cārībhiretābhiḥ paryāyeṇātha maṇḍalam ।।
ṣaṭsaṃkhyaṃ saptasaṃkhyaṃ ca lalitaiḥ pādavikramaiḥ । adhikuryādapakrāntamatikrāntaṃ ca vāmakam ।। apakrantaḥ punaścādyo vāmo atikrānta eva ca । pādabhramarakaśca syādalāte khalu maṇḍale ।।
sūcīmādyakramaṃ kṛtvā hyapakrāntaṃ ca vāmakam । ādyo daṇḍakramaścaiva sūcīpādastu vāmakaḥ ।। kāryastrikavivartaśca pārśvakrāntaśca dakṣiṇaḥ । ākṣiptaṃ vāmakaṃ kuryāt daṇḍapārśvaṃ ca dakṣiṇam ।।
urudvṛttaṃ ca tenaiva kartavyaṃ dakṣiṇena tu । sūcīvāmakramaṃ kṛtvā trikaṃ ca parivartayet ।। alātaśca bhavedvāmaḥ pārśvakrāntaśca dakṣiṇaḥ । atikrāntaḥ punarvāmo vāmabandhe tu maṇḍale ।।
sūcīmādyakramaṃ kṛtvā hyapakrāntaṃ ca vāmakam । pārśvakrāntaḥ punaścādyo bhujaṅgatrāsitaḥ sa ca ।। atikrāntaḥ punarvāma ākṣipto dakṣiṇastathā । atikrāntaḥ punarvāma urudvṛttastathaiva ca ।।
alātaśca punarvāmaḥ pārśvakrāntaśca dakṣiṇaḥ । sūcīvāmaṃ punardadyādapakrāntastu dakṣiṇaḥ ।। atikrāntaḥ punarvāmaḥ kāryo lalitasaṃjñakaḥ । eṣa pādaprasārastu lalite maṇḍale bhavet ।।
sūcīvāmakramaṃ kṛtvā hyapakrāntaśca vāmakam । pārśvakrāntaṃ punaścādyaṃ vāmapārśvakramaṃ tathā ।। bhrāntvā cārībhiretābhiḥ paryāyeṇātha maṇḍalam । vāmasūcīṃ tato dadyādapakrāntaṃ ca dakṣiṇam ।।
svabhāvagamane hyetanmaṇḍalaṃ saṃvidhīyate । krāntametattu vijñeyaṃ nāmato nāṭyayoktṛbhiḥ ।। etānyākāśagāmīni jñeyānyevaṃ daśaiva tu । ataḥ paraṃ pravakṣyāmi bhaumānāmiha lakṣaṇam ।।
ādyastu janitaḥ kāryo vāmaścāspandito bhavet । śakaṭāsyaḥ punaścādyo vāmaścāpi prasāritaḥ ।। ādyo bhramarakaḥ kāryastrikaṃ ca parivartayet । āskanditaḥ punarvāmaḥ śakaṭāsyaśca dakṣiṇaḥ ।।
vāmaḥ pṛṣṭhāpasarpī ca dadyād bhramarakaṃ tathā । sa evāspanditaḥ kāryastvetad bhramaramaṇḍalam ।। ādyo bhramarakaḥ kāryo vāmaścaivāḍḍito bhavet । kāryastrikavivarttaśca śakaṭāsyaśca dakṣiṇaḥ ।।
urudvṛttaḥ sa eva syādvāmaścaivāpasarpitaḥ । kāryastrikavivarttaśca dakṣiṇaḥ spandito bhavet ।। śakaṭāsyo bhavedvāmastadevāsphoṭanaṃ bhavet । etadāspanditaṃ nāma vyāyāme yuddhamaṇḍalam ।।
ādyastu janitaṃ kṛtvā vāmaścaiva nikuṭṭakam । śakaṭāsyaḥ punaścādya urudvṛttaḥ sa eva tu ।। pṛṣṭhāpasarpī vāmaśca sa ca cāṣagatirbhavet । āspanditaḥ punardakṣaḥ śakaṭāsyaśca vāmakaḥ ।।
ādyo bhramarakaścaiva trikaṃ ca parivartayet । pṛṣṭhāpasarpī vāmaścetyāvartaṃ maṇḍalaṃ bhavet ।। samapādaṃ budhaḥ kṛtvā sthānaṃ hastau prasārayet । nirantarāvūrdhvatalāvāveṣṭyodveṣṭya caiva hi ।।
kaṭītaṭe vinikṣipya cādyamāvarttayet kramāt । yathākramaṃ punarvāmamāvartena prasārayet ।। cārayā cānayā bhrāntvā paryāyeṇātha maṇḍalam । samotsaritametattu kāryaṃ vyāyāmamaṇḍalam ।।
pādaistu bhūmisaṃyuktaiḥ sūcīviddhaistathaiva ca । eḍakākrīḍitaiścaiva tūrṇaistrikavivartitaiḥ ।। sūcīviddhāpaviddhaiśca krameṇāvṛttya maṇḍalam । eḍakākrīḍitaṃ vidyāt khaṇḍamaṇḍalasaṃjñitam ।।
savyamudghaṭṭitaṃ kṛtvā tenaivāvartamācaret । tenaivāskanditaḥ kāryaḥ śakaṭāsyaśca vāmakaḥ ।। ādyaḥ pṛṣṭhāpasarpī ca sa ca cāṣagatirbhavet । aḍḍitaśca punarvāma ādyaścaivāpasarpitaḥ ।।
vāmo bhramarakaḥ kārya ādya āskandito bhavet । tenaivāsphoṭanaṃ kuryādetadaḍḍitamaṇḍalam ।। ādyaṃ tu janitaṃ kṛtvā tenaiva ca nikuṭṭakam । sa eva śakaṭāsyaśca vāmaścāskandito bhavet ।।
vijñeyaṃ śakaṭāsyaṃ tu vyāyāme yuddhamaṇḍalam । pādaiśca śakaṭāsyasthaiḥ paryāyeṇātha maṇḍalam ।। ādyastu janito bhūtvā sa evāskandito bhavet । apasarpī punarvāmaḥ śakaṭāsyaśca dakṣiṇaḥ ।।
bhrāntvā cārībhiretābhiḥ paryāyeṇātha maṇḍalam । adhyardhametadvijñeyaṃ niyuddhe cāpi maṇḍalam ।। sūcīmādyakramaṃ kṛtvā hyapakrāntaṃ ca vāmakam । bhujaṅgatrāsitaścādya evameva tu vāmakaḥ ।।
bhujaṅgatrāsitairbhrāntvā pādairapi ca maṇḍalam । piṣṭakuṭṭaṃ ca vijñeyaṃ cārībhirmaṇḍalaṃ budhaiḥ ।। sarvaiścāṣagataiḥ pādaiḥ paribhrāmya tu maṇḍalam । etaccāṣagataṃ vidyānniyuddhe cāpi maṇḍalam ।।
nānācārīsamutthāni maṇḍalāni samāsataḥ । uktānyataḥ paraṃ caiva samacārīṇi yojayet ।। samacārīprayogo yastatsamaṃ nāma maṇḍalam । ācāryabuddhyā tānīha kartavyāni prayoktṛbhiḥ ।।
etāni khaṇḍāni samaṇḍalāni yuddhe niyuddhe ca parikrame ca । līlāṅgamādhuryapuraskṛtāni kāryāṇi vādyānugatāni tajjñaiḥ ।। evaṃ vyāyāmasaṃyoge kāryaṃ maṇḍalakalpanam । ataḥ paraṃ pravakṣyāmi gatīstu prakṛtisthitāḥ ।।
tatropavahanaṃ kṛtvā bhāṇḍavādyapuraskṛtam । yathāmārgarasopetaṃ prakṛtīnāṃ praveśane ।। dhruvāyāṃ saṃprayuktāyāṃ paṭe caivāpakarṣite । kāryaḥ praveśaḥ pātrāṇāṃ nānārtharasasambhavaḥ ।।
sthānaṃ tu vaiṣṇavaṃ kṛtvā hyuttame madhyame tathā । samunnataṃ samaṃ caiva caturasramurastathā ।। bāhuśīrṣe prasanne ca nātyutkṣipte ca kārayet । grīvāpradeśaḥ kartavyo mayūrāñcitamastakaḥ ।।
karṇādaṣṭāṅgulasthe ca bāhuśīrṣe prayojayet । urasaścāpi cibukaṃ caturaṅgulasaṃsthitam ।। hastau tathaiva kartavyau kaṭīnābhitaṭasthitau । dakṣiṇo nābhisaṃsthastu vāmaḥ kaṭitaṭasthitaḥ ।।
pādayorantaraṃ kāryaṃ dvau tālāvardhameva ca । pādotkṣepastu kartavyaḥ svapramāṇavinirmitaḥ ।। catustālo dvitālaścāpyekatālastathaiva ca । catustālastu devānāṃ pārthivānāṃ tathaiva ca ।।
dvitālaścaiva madhyānāṃ tālaḥ strīnīcaliṅginām । catuṣkalo atha dvikalastathā hyekakalaḥ smṛtaḥ ।। catuṣkalo hyuttamānāṃ madhyānāṃ dvikalo bhavet । tathā caikakalaḥ pādo nīcānāṃ saṃprakīrtitaḥ ।।
sthitaṃ madhyaṃ drutaṃ caiva samavekṣya layatrayam । yathāprakṛtināṭyajño gatimevaṃ prayojayet ।। dhairyopapannā gatiruttamānāṃ madhyā gatirmadhyamasammatānām । drutā gatiśca pracurādhamānāṃ layatrayaṃ sattvavaśena yojyam ।।
eṣa eva tu vijñeyaḥ kalātālalaye vidhiḥ । punargatipracārasya prayogaṃ śruṇutānaghāḥ ।। svabhāvāttūttamagatau kāryaṃ jānukaṭīsamam । yuddhacārīprayogeṣu jānustanasamaṃ nyaset ।।
pārśvakrāntaiḥ salalitaiḥ pādairvādyānvitairatha । raṅgakoṇonmukhaṃ gacchet samyak pañcapadāni ca ।। vāmavedhaṃ tataḥ kuryādvikṣepaṃ dakṣiṇena tu । parivṛtya dvitīyaṃ tu gacchet koṇaṃ tataḥ param ।।
tatrāpi vāmavedhastu vikṣepo dakṣiṇena ca । tato bhāṇḍonmukho gacchet tānyeva tu padāni ca ।। evaṃ gatāgataiḥ kṛtvā padānāmiha viṃśatim । vāmavedhaṃ tataḥ kuryāt vikṣepaṃ dakṣiṇasya ca ।।
raṅge vikṛṣṭe bharatena kāryo gatāgataiḥ pādagatipracāraḥ । tryaśrastrikoṇe caturasraraṅge gatipracāraścaturasra eva ।। yaḥ samaiḥ saṃhito gacchettatra kāryo layāśrayaḥ । catuṣkalo atha dvikalastathaivaikakalaḥ punaḥ ।।
atha madhyamanīcaistu gacchedyaḥ parivāritaḥ । catuṣkalamathārdhaṃ ca tathā caikakalaṃ punaḥ ।। daityadānavayakṣāṇāṃ nṛpapannagarakṣasām । catustālapramāṇena kartavyātha gatirbudhaiḥ ।।
divaukasāṃ tu sarveṣāṃ madhyamā gatiriṣyate । tatrāpi coddhatā ye tu teṣāṃ devaiḥ samā gatiḥ ।। yadā manuṣyā rājānasteṣāṃ devagatiḥ katham । atrocyate kathaṃ naiṣā gatī rājñāṃ bhaviṣyati ।।
iha prakṛtayo divyā divyamānuṣya eva ca । mānuṣya iti vijñeyā nāṭyanṛttakriyāṃ prati ।। devānāṃ prakṛtirdivyā rājñāṃ vai divyamānuṣī । yā tvanyā lokaviditā mānuṣī sā prakīrtitā ।।
devāṃśajāstu rājāno vedādhyātmasu kīrtitāḥ । evaṃ devānukaraṇe doṣo hyatra na vidyate ।। ayaṃ vidhistu kartavyaḥ svacchandagamanaṃ prati । saṃbhramotpātaroṣeṣu pramāṇaṃ na vidhīyate ।।
sarvāsāṃ prakṛtīnāṃ tu avasthāntarasaṃśrayā । uttamādhamamadhyānāṃ gatiḥ kāryā prayoktṛbhiḥ ।। caturardhakalaṃ vā syāt tadardhakalameva ca । avasthāntaramāsādya kuryād gativiceṣṭitam ।।
jyeṣṭhe catuṣkalaṃ hyatra madhyame dvikalaṃ bhavet । dvikalā cottame yatra madhye tvekakalā bhavet ।। kalikaṃ madhyame yatra nīceṣvardhakalaṃ bhavet । evamardhārdhahīnaṃ tu jaḍānāṃ saṃprayojayet ।।
jvarārte ca kṣudhārte ca tapaḥśrānte bhayānvite । vismite cāvahitthe ca tathautsukyasamanvite ।। śṛṅgāre caiva śoke ca svacchandagamane tathā । gatiḥ sthitalayā kāryādhikalāntarapātitā ।।
punaścintānvite caiva gatiḥ kāryā catuṣkalā । asvasthakāmite caiva bhaye vitrāsite tathā ।। āvege caiva harṣe ca kārye yacca tvarānvitam । aniṣṭaśravaṇe caiva kṣepe cādbhutadarśane ।।
api cātyāyike kārye duḥkhite śatrumārgaṇe । aparāddhānusaraṇe śvāpadānugatau tathā ।। eteṣvevaṃ gatiṃ prājño vikalāṃ saṃprayojayet । uttamānāṃ gatiryā tu na tāṃ madhyeṣu yojayet ।।
yā gatirmadhyamānāṃ tu na tāṃ nīceṣu yojayet । gatiḥ śṛṅgāriṇī kāryā svasthakāmitasambhavā ।। dūtīdarśitamārgastu praviśedraṅgamaṇḍalam । sūcayā cāpyabhinayaṃ kuryādarthasamāśrayam ।।
hṛdyairgandhaistathā vastrairalaṅkāraiśca bhūṣitaḥ । nānāpuṣpasugandhābhirmālābhiḥ samalaṃkṛtaḥ ।। gacchet salalitaiḥ pādairatikrāntasthitaistathā । tathā sauṣṭhavasaṃyuktairlayatālavaśānugaiḥ ।।
pādayoranugau hastau nityaṃ kāryau prayoktṛbhiḥ । utkṣipya hastaṃ pātena pādayośca viparyayāt ।। pracchannakāmite caiva gatiṃ bhūyo nibodhata । visarjitajanaḥ srastastathā dūtīsahāyavān ।।
nirvāṇadīpo nātyarthaṃ bhūṣaṇaiśca vibhūṣitaḥ । velāsadṛśavastraśca saha dūtyā śanaistathā ।। vrajet pracchannakāmastu pādairniśśabdamandagaiḥ । śabdaśaṃkyutsukaśca syādavalokanatatparaḥ ।।
vepamānaśarīraśca śaṃkitaḥ praskhalan muhuḥ । rase raudre tu vakṣyāmi daityarakṣogaṇān prati ।। eka eva rasasteṣāṃ sthāyī raudro dvijottamāḥ । nepathyaraudro vijñeyastvaṅgaraudrastathaiva ca ।।
tathā svabhāvajaścaiva tridhā raudraḥ prakalpitaḥ । rudhiraklinnadeho yo rudhirārdramukhastathā ।। । tathā piśitahastaśca raudro nepathyajastu saḥ । bahubāhurbahumukho nānāpraharaṇākulaḥ ।।
sthūlakāyastathā prāṃśuraṅgaraudraḥ prakīrtitaḥ । raktākṣaḥ piṅgakeśaśca asito vikṛtasvaraḥ ।। rūkṣo nirbhartsanaparo raudraḥ so ayaṃ svabhāvajaḥ । catustālāntarotkṣiptaiḥ pādaistvantarapātitaiḥ ।।
gatirevaṃ prakartavyā teṣāṃ ye cāpi tadvidhāḥ । ahṛdyā tu mahī yatra śmaśānaraṇakaśmalā ।। gatiṃ tatra prayuñjīta bībhatsābhinayaṃ prati । kvacidāsannapatitaiḥ vikṛṣṭapatitaiḥ kvacit ।।
elakākrīḍitaiḥ pādairuparyupari pātitaiḥ । teṣāmevānugairhastairbībhatse gatiriṣyate ।। atha vīre ca karttavyā pādavikṣepasaṃyutā । drutapracārādhiṣṭhānā nānācārīsamākulā ।।
pārśvakrāntaidrutāviddhaiḥ sūcīviddhaistathaiva ca । kalākālagataiḥ pādairāvege yojayet gatim ।। uttamānāmayaṃ prāyaḥ prokto gatiparikramaḥ । madhyānāmadhamānāṃ ca gatiṃ vakṣyāmyahaṃ punaḥ ।।
vismaye caiva harṣe ca vikṣiptapadavikramān । āsādya tu rasaṃ hāsyametaccānyaṃ ca yojayet ।। punaśca karuṇe kāryā gatiḥ sthirapadairatha । bāṣpāmburuddhanayanaḥ sannagātrastathaiva ca ।।
utkṣiptapātitakarastathā sasvanarodanaḥ । gacchettathādhyadhikayā pratyagrāpriyasaṃśraye ।। eṣā strīṇāṃ prayoktavyā nīcasattve tathaiva ca । uttamānāṃ tu kartavyā sadhairyā bāṣpasaṅgatā ।।
niḥśvāsairāyatotsṛṣṭaistathaivordhvanirīkṣitaiḥ । na tatra sauṣṭhavaṃ kāryaṃ na pramāṇaṃ tathāvidham ।। madhyānāmapi sattvajñā gatiryojyā vidhānataḥ । uraḥpātahatotsāhaḥ śokavyākulacetanaḥ ।।
nātyutkṣiptaiḥ padairgacchet iṣṭabandhunipātane । gāḍhaprahāre kāryā ca śithilāṅgabhujāśrayā ।। vighūṇitaśarīrā ca gatiścūrṇapadairatha । śītena cābhibhūtasya varṣeṇābhidrutasya ca ।।
gatiḥ prayoktṛbhiḥ kāryā strīnīcaprakṛtāvatha । piṇḍīkṛtya tu gātrāṇi teṣāṃ caiva prakampanam ।। karau vakṣasi nikṣipya kubjībhūtastathaiva ca । dantoṣṭhasphuraṇaṃ caiva cibukasya prakampanam ।।
kāryaṃ śanaiśca kartavyaṃ śītābhinayane gatau । tathā bhayānake caiva gatiḥ kāryā vicakṣaṇaiḥ ।। strīṇāṃ kāpuruṣāṇāṃ ca ye cānye sattvavarjitāḥ । visphārite cale netre vidhutaṃ ca śirastathā ।।
bhayasaṃyuktayā dṛṣṭyā pārśvayośca vilokanaiḥ । drutaiścūrṇapadaiścaiva baddhvā hastaṃ kapotakam ।। pravepitaśarīraśca śuṣkoṣṭhasskhalitaṃ vrajet । eṣānukaraṇe kāryā tarjane trāsane tathā ।।
sattvaṃ ca vikṛtaṃ dṛṣṭvā śrutvā ca vikṛtaṃ svaram । eṣā strīṇāṃ prakarttavyā nṛṇāṃ cākṣiptavikramā ।। kvacidāsannapatitairvikṛṣṭapatitaiḥ kvacit । elakākrīḍitaiḥ pādairuparyupari pātitaiḥ ।।
eṣāmevānugairhastairgatiṃ bhīteṣu yojayet । vaṇijāṃ sacivānāṃ ca gatiḥ kāryā svabhāvajā ।। kṛtvā nābhitaṭe hastamuttānakhaṭakāmukham । ādyaṃ cārālamuttānaṃ kuryātpārśvaṃ stanāntare ।।
na niṣaṇṇaṃ na ca stabdhaṃ na cāpi parivāhitam । kṛtvā gātraṃ tathā gacchettena caiva krameṇa tu ।। atikrāntairpadairviprā dvitālāntaragāmibhiḥ । yatīnāṃ śramaṇānāṃ ca ye cānye tapasi sthitāḥ ।।
teṣāṃ kāryā gatirye tu naiṣṭhikaṃ vratamāśritāḥ । ālolacakṣuśca bhavedyugamātranirīkṣaṇaḥ ।। upasthitasmṛtiścaiva gātraṃ sarvaṃ vidhāya ca । acañcalamanāścaiva yathāvalliṅgamāśritaḥ ।।
vinītaveṣaśca bhavet kaṣāyavasanastathā । prathamaṃ samapādena sthitvā sthānena vai budhaḥ ।। hastaṃ ca caturaṃ kṛtvā tathā caikaṃ prasārayet । prasannaṃ vadanaṃ kṛtvā prayogasya vaśānugaḥ ।।
aniṣaṇṇena gātreṇa gatiṃ gacched vyatikramāt । uttamānāṃ bhavedeṣā liṅgināṃ ye mahāvratāḥ ।। ebhireva viparyastairguṇairanyeṣu yojayet । tathā vratānugāvasthā hyanyeṣāṃ liṅgināṃ gatiḥ ।।
vibhrāntā vāpyudāttā vā vibhrāntanibhṛtāpi vā । śakaṭāsyasthitaiḥ pādairatikrāntaistathaiva ca ।। kāryā pāśupatānāṃ ca gatiruddhatagāminī । andhakāre atha yāne ca gatiḥ kāryā prayoktṛbhiḥ ।।
bhūmau visarpitaiḥ pādairhastairmārgapradarśibhiḥ । rathasthasyāpi kartavyā gatiścūrṇapadairatha ।। samapādaṃ tathā sthānaṃ kṛtvā rathagatiṃ vrajet । dhanurgṛhītvā caikena tathā caikena kūbaram ।।
sūtaścāsya bhavedevaṃ pratodapragrahākulaḥ । vāhanāni vicitrāṇi kartavyāni vibhāgaśaḥ ।। drutaiścūrṇapadaiścaiva gantavyaṃ raṅgamaṇḍale । vimānasthasya kartavyā hyeṣaiva syandinī gatiḥ ।।
āroḍhumudvahed gātraṃ kiñcit syādunmukhasthitam । asyaiva vaiparītyena kuryāccāpyavarohaṇam ।। adho avalokanaiścaiva maṇḍalāvartanena ca । ākāśagamane caiva kartavyā nāṭyayoktṛbhiḥ ।।
sthānena samapādena tathā cūrṇapadairapi । vyomnaścāvataredyastu tasyaitāṃ kārayet gatim ।। ṛjvāyatonnatanataiḥ kuṭilāvartitairatha । bhraśyataśca tathākāśādapaviddhabhujā gatiḥ ।।
vikīrṇavasanā caiva tathā bhūgatalocanā । prāsādadrumaśaileṣu nadīnimnonnateṣu ca ।। ārohaṇāvataraṇaṃ ca kāryamarthavaśādbudhaiḥ । prāsādārohaṇaṃ kāryaṃ atikrāntaiḥ padairatha ।।
udvāhya gātraṃ pādaṃ ca sopāne nikṣipennaraḥ । tathāvataraṇaṃ caiva gātramānamya recayet ।। prāsāde yanmayā proktaḥ pratāraḥ kevalo bhavet । kiñcinnatāgrakāyā tu pratāre gatiriṣyate ।।
jalapramāṇāpekṣā tu jalamadhye gatirbhavet । toye alpe vasanotkarṣaḥ prājye pāṇivikarṣaṇaiḥ ।। prasārya bāhumekaikaṃ muhurbārivikarṣaṇaiḥ । tiryak prasāritā caiva hiyamāṇā ca vāriṇā ।।
aśeṣāṅgākulādhūtavadanā gatiriṣyate । nausthasyāpi prayoktavyā drutaiścūrṇapadairgatiḥ ।। atikrāntena pādena dvitīyenāñcitena ca । prāsādārohaṇe yattu tadevādriṣu kārayet ।।
kevalamūrdhvanikṣepamadriṣvaṅgaṃ bhavedatha । drume cārohaṇaṃ kāryamatikrāntaiḥ sthitaiḥ padaiḥ ।। sūcīviddhairapakrāntaiḥ pārśvakrāntaistathaiva ca । etadevāvataraṇaṃ saritsvapi niyojayet ।।
anenaiva vidhānena kartavyaṃ gaticeṣṭitam । saṃjñāmātreṇa kartavyānyetāni vidhipūrvakam ।। kasmānmṛta iti prokte kiṃ kartavyaṃ prayoktṛbhiḥ । aṅkuśagrahaṇānnāgaṃ khalīnagrahaṇāddhayam ।।
pragrahagrahaṇādyānamevamevāpareṣvapi । aśvayāne gatiḥ kāryā vaiśākhasthānakena tu ।। yathā cūrṇapadaiścitrairuparyupari pātitaiḥ । pannagānāṃ gatiḥ kāryā pādaiḥ svastikasaṃjñitaiḥ ।।
pārśvakrāntaṃ padaṃ kuryāt svastikaṃ recayediha । viṭasyāpi tu kartavyā gatirlalitavikramā ।। pādairākuñcitaiḥ kiñcit tālābhyantarapātitaiḥ । svasauṣṭhavasamāyuktau tathā hastau padānugau ।।
khaṭakāvardhamānau tu kṛtvā viṭagatiṃ vrajet । kañcukīyasya kartavyā vayovasthāviśeṣataḥ ।। avṛddhasya prayogajño gatimevaṃ prayojayet । ardhatālotthitaiḥ pādairviṣkambhaiḥ ṛjubhistathā ।।
samudvahannivāṅgāni paṅkalagna iva vrajet । atha vṛddhasya kartavyā gatiḥ kampitadehikā ।। viṣkambhanakṛtaprāṇā mandotkṣiptapadakramā । kṛśasyāpyabhineyā vai gatirmandaparikramā ।।
vyādhigraste jvarārte ca tapaḥśrānte kṣudhānvite । viṣkambhanakṛtaprāṇaḥ kṛśaḥ kṣāmodarastathā ।। kṣāmasvarakapolaśca dīnanetrastathaiva ca । śanairutkṣepaṇaṃ caiva kartavyaṃ hastapādayoḥ ।।
kampanaṃ caiva gātrāṇāṃ kleśanaṃ ca tathaiva ca । dūrādhvānaṃ gatasyāpi gatirmandapadakramā ।। vikūṇanaṃ ca gātrasya jānunośca vimardanam । sthūlasyāpi tu kartavyā gatirdehānukarṣiṇī ।।
samudvahanabhūyiṣṭhā mandotkṣiptapadakramā । viṣkambhagāmī ca bhavenniḥśvāsabahulastathā ।। śramasvedābhibhūtaśca vrajeccūrṇapadaistathā । mattānāṃ tu gatiḥ kāryā made taruṇamadhyame ।।
vāmadakṣiṇapādābhyāṃ ghūrṇamānāpasarpaṇaiḥ । avakṛṣṭe pade caiva hyanavasthitapādikā ।। vighūrṇitaśarīrā ca karaiḥ praskhalitaistathā । unmattasyāpi kartavyā gatistvaniyatakramā ।।
bahucārīsamāyuktā lokānukaraṇāśrayā । rūkṣasphuṭitakeśaśca rajodhvastatanustathā ।। animittaprakathano bahubhāṣī vikāravān । gāyatyakasmāddhasati saṅge cāpi na sajjate ।।
nṛtyatyapi ca saṃhṛṣṭo vādayatyapi vā punaḥ । kadāciddhāvati javāt kadācidavatiṣṭhate ।। kadācidupaviṣṭastu śayānaḥ syāt kadācana । nānācīradharaścaiva rathyāsvaniyatālayaḥ ।।
unmatto bhavati hyevaṃ tasyaitāṃ kārayed gatim । sthitvā nūpurapādena daṇḍapādaṃ prasārayet ।। baddhāṃ cārīṃ tathā caiva kṛtvā svastikameva ca । anena cārīyogena paribhrāmya tu maṇḍalam ।।
bāhyabhramarakaṃ caiva raṅgakoṇe prasārayet । trikaṃ sulalitaṃ kṛtvā latākhyaṃ hastameva ca ।। viparyayagatairhastaiḥ padbhyāṃ saha gatirbhavet । trividhā tu gatiḥ kāryā khañjapaṅgukavāmanaiḥ ।।
vikalāṅgaprayogeṇa kuhakābhinayaṃ prati । ekaḥ khañjagatau nityaṃ stabdho vai caraṇo bhavet ।। tathā dvitīyaḥ kāryastu pādo agratalasañcaraḥ । stabdhenotthāpanaṃ kāryamaṅgasya caraṇena tu ।।
gamanena niṣaṇṇaḥ syādanyena caraṇena tu । itareṇa niṣīdecca krameṇānena vai vrajet ।। eṣā khañjagatiḥ kāryā talaśalyakṣateṣu ca । pādenāgratalasthena hyañcitena vrajettathā ।।
niṣaṇṇadehā paṅgostu natajaṅghā tathaiva ca । sarvasaṅkucitāṅgā ca vāmane gatiriṣyate ।। na tasya vikramaḥ kāryo vikṣepaścaraṇasya ca । sodvāhitā cūrṇapadā sā kāryā kuhanātmikā ।।
vidūṣakasyāpi gatirhāsyatrayasamanvitā । aṅgavākyakṛtaṃ hāsyaṃ hāsyaṃ nepathyajaṃ smṛtam ।। danturaḥ khalatiḥ kubjaḥ khañjaśca vikṛtānanaḥ । ya īdṛśaḥ praveśaḥ syādaṅgahāsyaṃ tu tadbhavet ।।
yadā tu bakavadgacchedullokitavilokitaiḥ । anyāyatapadatvācca aṅgahāsyo bhavetsa tu ।। kāryahāsyaṃ tu vijñeyamasaṃbaddhaprabhāṣaṇāt । anarthakairvikāraiśca tathā cāślīlabhāṣitaiḥ ।।
cīracarmamaśībhasmagairikādyaistu maṇḍitaḥ । yastādṛśo bhavedviprā hāsyo nepathyajastu saḥ ।। tasmāttu prakṛtiṃ jñātvā bhāvaḥ kāryastu tattvataḥ । gatipracāraṃ vibhajet nānāvasthāntarātmakam ।।
svabhāvajāyāṃ vinyasya kuṭilaṃ vāmake kare । tadā dakṣiṇahaste ca kuryāccaturakaṃ punaḥ ।। pārśvamekaṃ śiraścaiva hasto atha caraṇastathā । paryāyaśaḥ sannamayellayatālavaśānugaḥ ।।
svabhāvajā tu tasyaiṣā gatiranyā vikārajā । alābhalābhāt muktasya stabdhā tasya gatirbhavet ।। kāryā caiva hi nīcānāṃ ceṭādīnāṃ parikramāt । adhamā iti ye khyātā nānāśīlāśca te punaḥ ।।
pārśvasekaṃ śiraścaiva karaḥ sacaraṇastathā । śakārasyāpi kartavyā gatiścañcaladehikā । gatau nameta ceṭānāṃ dṛṣṭiścārdhavicāriṇī ।। vastrābharaṇasaṃsparśairmuhurmuhuravekṣitaiḥ ।
gātrairvikāravikṣiptaiḥ lambavastrasrajā tathā ।। sagarvitā cūrṇapadā śakārasya gatirbhavet । jātyā nīceṣu yoktavyā vilokanaparā gatiḥ ।। asaṃsparśācca lokasya svāṅgāni vinigūhya ca ।
mlecchānāṃ jātayo yāstu pulindaśabarādayaḥ ।। teṣāṃ deśānusāreṇa kāryaṃ gativiceṣṭitam । pakṣiṇāṃ śvāpadānāṃ ca paśūnāṃ ca dvijottamāḥ ।। svasvajātisamutthena svabhāvena gatirbhavet ।
siṃharkṣavānarāṇāṃ ca gatiḥ kāryā prayoktṛbhiḥ ।। yā kṛtā narasiṃhena viṣṇunā prabhaviṣṇunā । ālīḍhasthānakaṃ kṛtvā gātraṃ tasyaiva cānugam ।। jānūpari karaṃ hyekamaparaṃ vakṣasi sthitam ।
avalokya diśaḥ kṛtvā cibukaṃ bāhumastake ।। gantavyaṃ vikramairviprāḥ pañcatālāntarotthitaiḥ । niyuddhasamaye caiva raṅgāvataraṇe tathā ।। siṃhādīnāṃ prayoktavyā gatireṣā prayoktṛbhiḥ ।
śeṣāṇāmarthayogena gatiṃ sthānaṃ ca yojayet ।। vāhanārthaprayogeṣu raṅgāvataraṇeṣu ca । evametāḥ prayoktavyā narāṇāṃ gatayo budhaiḥ ।। noktā yā yā mayā hyatra grāhyāstāstāśca lokataḥ ।
ataḥ paraṃ pravakṣyāmi strīṇāṃ gativiceṣṭitam ।। strīṇāṃ sthānāni kāryāṇi gatiṣvābharaṇeṣu ca । āyataṃ cāvahitthaṃ ca aśvakrāntamathāpi ca ।। sthānānyetāni nārīṇāmatha lakṣaṇamucyate ।
vāmaḥ svabhāvato yatra pādo viracitaḥ samaḥ ।। tālamātrāntare nyastastryaśraḥ pakṣasthito aparaḥ । prasannamānanamuraḥ samaṃ yatra samunnatam ।। latānitambagau hastau sthānaṃ jñeyaṃ tadāyatam ।
dakṣiṇastu samaḥ pādaḥ tryaśraḥ pakṣasthito aparaḥ ।। vāmaḥ samunnatakaṭiścāyate sthānake bhavet । āvāhane visarge ca tathā nirvarṇaneṣu ca ।। cintāyāṃ cāvahitthe ca sthānametat prayojayet ।
raṅgāvataraṇārambhaḥ puṣpāñjalivisarjanam ।। manmatherṣyodbhavaṃ kopaṃ tarjanyaṅgulimoṭanam । niṣedhagarvagāmbhīryamaunaṃ mānāvalambanam ।। sthāne asmin saṃvidhātavyaṃ digantaranirūpaṇam ।
samo yatra sthito vāmastryaśraḥ pakṣasthito aparaḥ ।। samunnatakaṭirvāmastvavahitthaṃ tu tadbhavet । puro vicalitastryaśrastadanyopasṛtaḥ samaḥ ।। pādastālāntaranyastastrikamīṣatsamunnatam ।
pāṇirlatākhyo yatraikastadanyastu nitambagaḥ ।। avahitthaṃ samākhyātaṃ sthānamāgamabhūṣaṇaiḥ । strīṇāmetat smṛtaṃ sthānaṃ saṃlāpe tu svabhāvaje ।। niścaye paritoṣe ca vitarke cintane tathā ।
vilāsalīlāvibvokaśṛṃgārātmanirūpaṇe ।। sthānametatprayoktavyaṃ bharturmārgavilokane । pādaḥ samasthitaścaika ekaścāgratalāñcitaḥ ।। sūcīviddhamaviddhaṃ vā tadaśvakrāntamucyate ।
skhalitaṃ ghūrṇitaṃ caiva galitāmbaradhāraṇam ।। kusumastabakādānaṃ parirakṣaṇameva ca । vitrāsanaṃ salalitaṃ taruśākhāvalambanam ।। sthāne asmin saṃvidhānīyaṃ strīṇāmetatprayoktṛbhiḥ ।
śākhāvalambane kāryaṃ stabakagrahaṇe tathā ।। viśrāmeṣvatha devānāṃ narāṇāṃ cārthayogataḥ । sthānakaṃ tāvadeva syādyāvacceṣṭā pravartate ।। bhagnaṃ ca sthānakaṃ nṛtte cārī cetsamupasthitā ।
evaṃ sthānavidhiḥ kāryaḥ strīṇāṃ nṛṇāmathāpi ca ।। punaścāsāṃ pravakṣyāmi gatiṃ prakṛtisaṃsthitām । kṛtvāvahitthaṃ sthānaṃ tu vāmaṃ cādhomukhaṃ karam ।। nābhipradeśe vinyasya savyaṃ ca khaṭakāmukham ।
tataḥ salalitaṃ pādaṃ tālamātrasamutthitam ।। dakṣiṇaṃ vāmapādasya bāhyapārśve vinikṣipet । tenaiva samakālaṃ ca latākhyaṃ vāmakaṃ bhujam ।। dakṣiṇaṃ vinametpārśvaṃ nyasennābhitaṭe tataḥ ।
nitambe dakṣiṇaṃ kṛtvā hastaṃ codveṣṭya vāmakam ।। tato vāmapadaṃ dadyāt latāhastaṃ ca dakṣiṇam । līlayodvāhitenātha śirasānugatena ca ।। kiñcinnatena gātreṇa gacchetpañcapadīṃ tataḥ ।
yo vidhiḥ puruṣāṇāṃ tu raṅgapīṭhaparikrame ।। sa eva pramadānāṃ vai kartavyo nāṭyayoktṛbhiḥ । ṣaṭkalaṃ tu na kartavyaṃ tathāṣṭakalameva ca ।। pādasya patanaṃ tajjñaiḥ khedanaṃ tadbhavetstriyāḥ ।
sayauvanānāṃ nārīṇāmevaṃ kāryā gatirbudhaiḥ ।। sthavīyasīnāmetāsāṃ sampravakṣyāmyahaṃ gatim । kṛtvāpaviddhaṃ sthānantu vāmaṃ nyasya kaṭītaṭe ।। ādyaṃ cārālamuttānaṃ kuryānnābhistanāntare ।
na niṣaṇṇaṃ na ca stabdhaṃ na cāpi parivāhitam ।। kṛtvā gātraṃ tato gacchettenaiveha krameṇa tu । preṣyāṇāmapi kartavyā gatirudbhrāntagāminī ।। kvacidunnamitairgātraiḥ āviddhabhujavikramā ।
sthānaṃ kṛtvāvahitthaṃ ca vāmaṃ cādhomukhaṃ bhujam ।। nābhipradeśe vinyasya savyaṃ ca khaṭakāmukham । ardhanārīgatiḥ kāryā strīpuṃsābhyāṃ vimiśritā ।। udāttalalitairgātraiḥ pādairlīlāsamanvitaiḥ ।
yā pūrvamevābhihitā hyuttamānāṃ gatirmayā ।। strīṇāṃ kāpuruṣāṇāṃ ca tato ardhārdhaṃ tu yojayet । madhyamottamanīcānāṃ nṛṇāṃ yad gaticeṣṭitam ।। strīṇāṃ tadeva kartavyā lalitaiḥ padavikramaiḥ ।
bālānāmapi kartavyā svacchandapadavikramā ।। na tasyāḥ sauṣṭhavaṃ kāryaṃ na pramāṇaṃ prayoktṛbhiḥ । tṛtīyā prakṛtiḥ kāryā nāmnā caiva napuṃsakā ।। narasvabhāvamutsṛjya strīgatiṃ tatra yojayet ।
viparyayaḥ prayoktavyaḥ puruṣastrīnapuṃsake ।। svabhāvamātmanastyaktvā tadbhāvagamanādiha । vyājena krīḍayā vāpi tathā bhūyaṃ ca vañcanāt ।। strī puṃsaḥ prakṛtiṃ kuryāt strībhāvaṃ puruṣo api ca ।
dhairyodāryeṇa sattvena buddhyā tadvacca karmaṇā ।। strī pumāṃsaṃ tvabhinayet veṣavākyaviceṣṭitaiḥ । strīveṣabhāṣitairyuktaṃ preṣitāpreṣitaistathā ।। mṛdusannagatiścaiva pumān strībhāvamācaret ।
jātihīnāśca yā nāryaḥ pulindaśabarāṅganāḥ ।। yāścāpi tāsāṃ kartavyā tajjātisadṛśī gatiḥ । vratasthānāṃ tapaḥsthānāṃ liṅgasthānāṃ tathaiva ca ।। khasthānāṃ caiva nārīṇāṃ samapādaṃ prayojayet ।
uddhatā ye aṅgahārāḥ syuḥ yāścāryo maṇḍalāni ca ।। tāni nāṭyaprayogajñairna kartavyāni yoṣitām । tathāsanavidhiḥ kāryo nṛṇāṃ strīṇāṃ viśeṣataḥ ।। nānābhāvasamāyuktastathā ca śayanāśrayaḥ ।
viṣkambhitāñcitau pādau trikaṃ kiñcitsamunnatam ।। hastau kaṭyūruvinyastau svasthe syādupaveśane । pādaḥ prasāritaḥ kiñcidekaścaivāsanāśrayaḥ ।। śiraḥ pārśvanataṃ caiva sacinta upaveśane ।
cibukopāśritau hastau bāhuśīrṣāśritaṃ śiraḥ ।। sampraṇaṣṭendriyamanāḥ śokautsukyopaveśane । prasārya bāhū śithilau tathā śropāśrayāśritaḥ ।। mohamūrcchāmadaglāniviṣādeṣūpaveśayet ।
sarvapiṇḍīkṛtāṅgastu saṃyuktaiḥ pādajānubhiḥ ।। vyādhivrīḍitanidrāsu dhyāne copaviśennaraḥ । tathā cotkaṭikaṃ sthānaṃ sphikpārṣṇīnāṃ samāgamaḥ ।। pitrye nivāpe japye ca sandhyāsvācamane api ca ।
viṣkambhitaṃ punaścaivaṃ jānuṃ bhūmau nipātayet ।। priyāprasādane kāryaṃ homādikaraṇeṣu ca । mahīgatābhyāṃ jānubhyāmadhomukhamavasthitam ।। devābhigamane caiva ruṣitānāṃ prasādane ।
śoke cākrandane tīvre mṛtānāṃ caiva darśane ।। trāsane ca kusattvānāṃ nīcānāṃ caiva yācane । homayajñakriyāyāṃ ca preṣyāṇāṃ caiva kārayet ।। munīnāṃ niyameṣveṣa bhavedāsanajo vidhiḥ ।
tathāsanavidhiḥ kāryo vividho nāṭakāśrayaḥ ।। strīṇāṃ ca puruṣāṇāṃ ca bāhyaścābhyantarastathā । ābhyantarastu nṛpaterbāhyo bāhyagatasya ca ।। devānāṃ nṛpatīnāṃ ca dadyāt siṃhāsanaṃ dvijaḥ ।
purodhasāmamātyānāṃ bhavedvetrāsanaṃ tathā ।। muṇḍāsanaṃ ca dātavyaṃ senānīyuvarājayoḥ । kāṣṭhāsanaṃ dvijātīnāṃ kumārāṇāṃ kuthāsanam ।। evaṃ rājasabhāṃ prāpya kāryastvāsanajo vidhiḥ ।
strīṇāṃ cāpyāsanavidhiṃ sampravakṣyāmyahaṃ punaḥ ।। siṃhāsanaṃ tu rājñīnāṃ devīnāṃ muṇḍamāsanam । purodho amātyapatnīnāṃ dadyādvetrāsanaṃ tathā ।। bhoginīnāṃ tathā caiva vastraṃ carma kutho api vā ।
brāhmaṇītāpasīnāṃ ca paṭṭāsanamathāpi ca ।। veśyānāṃ ca pradātavyamāsanaṃ ca mayūrakam । śeṣāṇāṃ pramadānāṃ tu bhaved bhūmyāsanaṃ dvijāḥ ।। evamābhyantaro jñeyo bāhyaścāsanajo vidhiḥ ।
tathā svagṛhavārtāsu cchandenāsanamiṣyate ।। niyamasthamunīnāṃ ca bhavedāsanajo vidhiḥ । liṅgināmāsanavidhiḥ kāryo vratasamāśrayaḥ ।। bruṣīmuṇḍāsanaprāyaṃ vetrāsanamathāpi ca ।
home yajñakriyāyāṃ ca pitrye arthe ca prayojayet ।। sthānīyā ye ca puruṣāḥ kulavidyāsamanvitāḥ । teṣāmāsanasatkāraḥ karttavya iha pārthivaiḥ ।। same samāsanaṃ dadyāt madhye madhyamamāsanam ।
atirikte atiriktaṃ ca hīne bhūmyāsanaṃ bhavet ।। upādhyāyasya nṛpatergurūṇāmagrato budhaiḥ । bhūmyāsanaṃ tathā kāryamathavā kāṣṭhamāsanam ।। naunāgarathayāneṣu bhūmikāṣṭhāsaneṣu ca ।
sahāsanaṃ na duṣyeta gurūpādhyāyapārthivaiḥ ।। ākuñcitaṃ samaṃ caiva prasāritavivartane । udvāhitaṃ nataṃ caiva śayane karma kīrtyate ।। sarvairākuñcitairaṅgaiḥ śayyāviddhe tu jānunī ।
sthānamākuñcitaṃ nāma śītārtānāṃ prayojayet ।। uttānitamukhaṃ caiva srastamuktakaraṃ tathā । samaṃ nāma prasuptasya sthānakaṃ saṃvidhīyate ।। ekaṃ bhujamupādhāya samprasāritajānukam ।
sthānaṃ prasāritaṃ nāma sukhasuptasya kārayet ।। adhomukhasthitaṃ caiva vivartitamiti smṛtam । śastrakṣatamṛtotkṣiptamattonmatteṣu kārayet ।। aṃsopari śiraḥ kṛtvā karpūrakṣobhameva ca ।
udvāhitaṃ tu vijñeyaṃ līlayā veśane prabhoḥ ।। īṣatprasārite jaṅghe yatra srastau karāvubhau । ālasyaśramakhedeṣu nataṃ sthānaṃ vidhīyate ।। gatiprācārastu mayodito ayaṃ noktaśca yaḥ so arthavaśena sādhyaḥ ।
ataḥ paraṃ raṅgaparikramasya vakṣyāmi kakṣyāṃ pravibhāgayuktām ।। ye tu pūrvaṃ mayā proktāstrayo vai nāṭyamaṇḍapāḥ । teṣāṃ vibhāgaṃ vijñāya tataḥ kakṣyāṃ prayojayet ।। ye nepathyagṛhadvāre mayā pūrvaṃ prakīrtite ।
tayorbhāṇḍasya vinyāso madhye kāryaḥ prayoktṛbhiḥ ।। kakṣyāvibhāgo nirdeśyo raṅgapīṭhaparikramāt । parikrameṇa raṅgasya kakṣyā hyanyā vidhīyate ।। kakṣyāvibhāge jñeyāni gṛhāṇi nagarāṇi ca ।
udyānārāmasaritastvāśramā aṭavī tathā ।। pṛthivī sāgarāścaiva trailokyaṃ sacarācaram । varṣāṇi saptadvīpāśca parvatā vividhāstathā ।। alokaścaiva lokaśca rasātalamathāpi ca ।
daityanāgālayāścaiva gṛhāṇi bhavanāni ca ।। nagare vā vane vāpi varṣe vā parvate api vā । yatra vārtā pravarteta tatra kakṣyāṃ pravartayet ।। bāhyaṃ vā madhyamaṃ vāpi tathaivābhyantaraṃ punaḥ ।
dūraṃ vā sannikṛṣṭaṃ vā deśaṃ tu parikalpayet ।। pūrvapraviṣṭā ye raṅgaṃ jñeyāste abhyantarā budhaiḥ । paścātpraviṣṭā vijñeyāḥ kakṣyābhāge tu bāhyataḥ ।। teṣāṃ tu darśanecchuryaḥ praviśedraṅgamaṇḍapam ।
dakṣiṇābhimukhaḥ so atha kuryādātmanivedanam ।। yato mukhaṃ bhavedbhāṇḍaṃ dvāraṃ nepathyakasya ca । sā mantavyā tu dik pūrvā nāṭyayoge na nityaśaḥ ।। niṣkrāmedyaśca tasmādvai sa tenaiva tathā vrajet ।
yatastasya kṛtaṃ tena puruṣeṇa nivedanam ।। niṣkrānto arthavaśāccāpi praviśedyadi tadgṛham । yataḥ prāptaḥ sa puruṣastena mārgeṇa niṣkramet ।। athavārthavaśāccāpi tenaiva saha gacchati ।
tathaiva praviśet gehamekākī sahito api vā ।। tayoścāpi praviśatoḥ kakṣyāmanyāṃ vinirdiśet । parikrameṇa raṅgasya tvanyā kakṣyā vidhīyate ।। samaiśca sahito gacchennīcaiśca parivāhitaḥ ।
atha prekṣaṇikāścāpi vijñeyā hyagrato gatau ।। saiva bhūmistu bahubhirvikṛṣṭā syātparikramaiḥ । madhyā vā sannikṛṣṭā vā teṣāmevaṃ vikalpayet ।। nagare vā vane vāpi sāgare parvate api vā ।
divyānāṃ gamanaṃ kāryaṃ dvīpe varṣeṣu vā punaḥ ।। ākāśena vimānena māyayāpyatha vā punaḥ । vividhābhiḥ kriyābhirvā nānārthābhiḥ prayogataḥ ।। nāṭake cchannaveṣāṇāṃ divyānāṃ bhūmisañcaraḥ ।
mānuṣe kāraṇādeṣāṃ yathā bhavati darśanam ।। bhārate tvatha haime vā harivarṣa ilāvṛte । ramye kiṃpuruṣe vāpi kuruṣūttarakeṣu vā ।। divyānāṃ chandagamanaṃ sarvavarṣeṣu kīrtitam ।
bhārate mānuṣāṇāñca gamanaṃ saṃvidhīyate ।। gacchedyadi vikṛṣṭastu deśakālavaśānnaraḥ । aṅkacchede tamanyasmin nirdiśeddhi praveśake ।। ahnaḥ pramāṇaṃ gatvā tu kāryalābhaṃ vinirdiśed ।
tathālābhe tu kāryasya aṅkacchedo vidhīyate ।। kṣaṇo muhūrto yāno vā divaso vāpi nāṭake । ekāṅke sa vidhātavyo bījasyārthavaśānugaḥ ।। aṅkacchede tu nirvṛttaṃ māsaṃ vā varṣameva vā ।
nordhvaṃ varṣātprakartavyaṃ kāryamaṅkasamāśrayam ।। evaṃ tu bhārate varṣe kakṣyā kāryā prayogataḥ । mānuṣāṇāṃ gatiryā tu divyānāntu nibodhata ।। himavatpṛṣṭhasaṃsthe tu kailāse parvatottame ।
yakṣāśca guhyakāścaiva dhanadānucarāśca ye ।। rakṣaḥpiśācabhūtāśca sarve haimavatāḥ smṛtāḥ । hemakūṭe ca gandharvā vijñeyāḥ sāpsarogaṇāḥ ।। sarve nāgāśca niṣadhe śeṣavāsukitakṣakāḥ ।
mahāmerau trayastriṃśad jñeyā devagaṇā budhaiḥ ।। nīle tu vaiḍūryamaye siddhā brahmarṣayastathā । daityānāṃ dānavānāñca śvetaparvata iṣyate ।। pitaraścāpi vijñeyā śṛṅgavantaṃ samāśritāḥ ।
ityete parvatāḥ śreṣṭhā divyāvāsāḥ prakīrtitāḥ ।। teṣāṃ kakṣyāvibhāgaśca jambūdvīpe bhavedayam । teṣāṃ na ceṣṭitaṃ kāryaṃ svaiḥ svaiḥ karmaparākramaiḥ ।। pariccha daviśeṣastu teṣāṃ mānuṣalokavat ।
sarve bhāvāśca divyānāṃ kāryā mānuṣasaṃśrayāḥ ।। teṣāntvanimiṣatvaṃ yattanna kāryaṃ prayoktṛbhiḥ । iha bhāvā rasāścaiva dṛṣṭāveva pratiṣṭhitāḥ ।। dṛṣṭyā hi sūcito bhāvaḥ punaraṅgairvibhāvyate ।
evaṃ kakṣyāvibhāgastu mayā prokto dvijottamāḥ ।। punaścaiva pravakṣyāmi pravṛttīnāntu lakṣaṇam । caturvidhā pravṛttiśca proktā nāṭyaprayogataḥ । āvantī dākṣiṇātyā ca pāñcālī coḍhramāgadhī ।।
atrāha pravṛttiriti kasmāt? ucyate pṛthivyāṃ nānādeśaveṣabhāṣācāravārtāḥ prakhyāpayatīti vṛttiḥ । pravṛttiśca nivedane । atrāha - yathā pṛthivyāṃ bahavo deśāḥ santi, kathamāsāṃ caturvidhatvam upapannaṃ, samānalakṣaṇaścāsāṃ prayoga ucyate, satyametat । samānalakṣaṇa āsāṃ prayogaḥ । kintu nānādeśaveṣabhāṣācāro loka iti kṛtvā lokānumatena vṛttisaṃśritasya nāṭyasya vṛttīnāṃ mayā caturvidhatvamabhihitaṃ bhāratī sāttvatī kaiśikyārabhaṭī ceti । vṛttisaṃśritaiśca prayogairabhihitā deśāḥ । yataḥ pravṛtticatuṣṭayamabhinirvṛttaṃ prayogaścotpāditaḥ । tatra dākṣiṇātyāstāvat bahunṛttagītavādyā kaiśikīprāyāḥ caturamadhuralalitāṅgābhinayāśca । tadyathā - mahendro malayaḥ sahyo mekalaḥ pālamañjaraḥ । eteṣu ye śritā deśāḥ sa jñeyo dakṣiṇāpathaḥ ।। kosalāggstośalāścaiva kaliṅgā yavanā khasāḥ ।
draviḍāndhramahārāṣṭrā vaiṣṇā vai vānavāsajāḥ ।। dakṣiṇasya samudrasya tathā vindhyasya cāntare । ye deśāsteṣu yuñjīta dākṣiṇātyāṃ tu nityaśaḥ ।। āvantikā vaidiśikāḥ saurāṣṭrā mālavāstathā ।
saindhavāstvatha sauvīrā āvartāḥ sārbudeyakāḥ ।। dāśārṇāstraipurāścaiva tathā vai mārtikāvatāḥ । kurvantyāvantikīmete pravṛttiṃ nityameva tu ।। sāttvatīṃ kaiśikīṃ caiva vṛttimeṣāṃ samāśritā ।
bhavet pryogo nāṭye atra sa tu kāryaḥ prayoktṛbhiḥ ।। aṅgā vaṅgāḥ kaliṅgāśca vatsāścaivoḍhramāgadhāḥ । pauṇḍrā nepālakāścaiva antargiribahirgirāḥ ।। tathā plavaṅgamā jñeyā maladā mallavartakāḥ ।
brahmottaraprabhṛtayo bhārgavā mārgavāstathā ।। prājyotiṣāḥ pulindāśca vaidehāstāmraliptakāḥ । prāṅgāḥ prāvṛtayaścaiva yuñjantīhoḍhramāgadhīm ।। anye api deśāḥ prācyāṃ ye purāṇe samprakīrtitāḥ ।
teṣu prayujyate hyeṣā pravṛttiścoḍhramāgadhī ।। pāñcālā saurasenāśca kāśmīrā hastināpurāḥ । bāhlīkā śalyakāścaiva madrakauśīnarāstathā ।। himavatsaṃśritā ye tu gaṅgāyāścottarāṃ diśam ।
ye śritā vai janapadāsteṣu pāñcālamadhyamāḥ ।। pāñcālamadhyamāyāṃ tu sāttvatyārabhaṭī smṛtā । prayogastvalpagītārtha āviddhagativikramaḥ ।। dvidhā kriyā bhavatyāsāṃ raṅgapīṭhaparikrame ।
pradakṣiṇapradeśā ca tathā cāpyapradakṣiṇā ।। āvantī dākṣiṇātyā ca pradakṣiṇaparikrame । apasavyapradeśāstu pāñcālī coḍhramāgadhī ।। āvantyāṃ dākṣiṇātyāyāṃ pārśvadvāramathottaram ।
pāñcālyāmoḍhramāgadhyāṃ yojyaṃ dvāraṃ tu dakṣiṇam ।। ekībhūtāḥ punaścaitāḥ prayoktavyāḥ prayoktṛbhiḥ । pārṣadaṃ deśakālau vāpyarthayuktimavekṣya ca ।। yeṣu deśeṣu yā kāryā pravṛttiḥ parikīrtitā ।
tadvṛttikāni rūpāṇi teṣu tajjñaḥ prayojayet ।। ekībhūtāḥ punastvetā nāṭakādau bhavanti hi । avekṣya vṛttibāhulyaṃ tattatkarma samācaret ।। sārthe bāhulyamekasya śeṣāṇāmatha buddhimān ।
yeṣāmanyasya bāhulyaṃ pravṛttiṃ pūrayettadā ।। prayogo dvividhaścaiva vijñeyo nāṭakāśrayaḥ । sukumārastathāviddho nāṭyayuktisamāśrayaḥ ।। yattvāviddhāṅgahārantu cchedyabhedyāhavātmakam ।
māyendrajālabahulaṃ pustanepathyasaṃyutam ।। puruṣairbahubhiryuktamalpastrīkaṃ tathaiva ca । sāttvatyārabhaṭīyuktaṃ nāṭyamāviddhasaṃjñitam ।। ḍimaḥ samavakāraśca vyāyogehāmṛgau tathā ।
etānyāviddhasaṃjñāni vijñeyāni prayoktṛbhiḥ ।। eṣāṃ prayogaḥ kartavyo daityadānavarākṣasaiḥ । uddhatā ye ca puruṣāḥ śauryavīryabalānvitāḥ ।। nāṭakaṃ saprakaraṇaṃ bhāṇo vīthyaṅkanāṭike ।
sukumāraprayogāṇi mānuṣeṣvāśritāstu ye ।। atha bāhyaprayogeṣu prekṣāgṛhavivarjite । vidikṣvapi bhavedraṅgaḥ kadācid bharturājñayā ।। pṛṣṭha kutapaṃ nāṭye yuktā yato mukhaṃ bharatāḥ ।
sā pūrvā mantavyā prayogakāle tu nāṭyajñaiḥ ।। raṅgasya digbhāgaviniścitāni । prācyāṃ pratīcyāṃ ca diśi praveśaḥ ।। vinā pramāṇādvidiśaḥ prayoge ।
prācīṃ diśaṃ tāṃ manasā'dhyavasyet ।। vayo anurūpaḥ prathamantu veśo veśo anurūpaśca gatipracāraḥ । pāṭhyānurūpābhinayaśca kāryaḥ ।। dharmī yā dvividhā proktā mayā pūrvaṃ dvijottamāḥ ।
laukikī nāṭyadharmī ca tayorvakṣyāmi lakṣaṇam ।। svabhāvabhāvopagataṃ śuddhaṃ tvavikṛtaṃ tathā । lokavārtākriyopetamaṅgalīlāvivarjitam ।। svabhāvābhinayopetaṃ nānāstrīpuruṣāśrayam ।
yadīdṛśaṃ bhavennāṭyaṃ lokadharmī tu sā smṛtā ।। ativākyakriyopetamatisattvātibhāvakam । līlāṅgahārābhinayaṃ nāṭyalakṣaṇalakṣitam ।। svarālaṅkārasaṃyuktamasvasthapuruṣāśrayam ।
yadīdṛśaṃ bhavennāṭyaṃ nāṭyadharmī tu sā smṛtā ।। lokaprasiddhaṃ dravyantu yadā nāṭye prayujyate । mūrtimat sābhilāṣañca nāṭyadharmī tu sā smṛtā ।। āsannoktantu yadvākyaṃ na śṛṇvanti parasparam ।
anuktaṃ śrūyate vākyaṃ nāṭyadharmī tu sā smṛtā ।। śailayānavimānāni carmavarmāyudhadhvajāḥ । mūrtimantaḥ prayujyante nāṭyadharmī tu sā smṛtā ।। ya ekāṃ bhūmikāṃ kṛtvā kurvītaikāntare aparām ।
kauśalyādekakatvādvā nāṭyadharmī tu sā smṛtā ।। yā gamyā pramadā bhūtvā gamyā bhūmiṣu yujyate । gamyā bhūmiṣvagamyā ca nāṭyadharmī tu sā smṛtā ।। lalitairaṅgavinyāsaistathotkṣiptapadakramaiḥ ।
nṛtyate gamyate yacca nāṭyadharmī tu sā smṛtā ।। yo ayaṃ svabhāvo lokasya sukhaduḥkhakriyātmakaḥ । so aṅgābhinayasaṃyukto nāṭyadharmī tu sā smṛtā ।। yaścetihāsavedārtho brahmaṇā samudāhṛtaḥ ।
divyamānuṣaratyarthaṃ nāṭyadharmī tu sā smṛtā ।। yaśca kakṣyāvibhāgo ayaṃ nānāvidhisamāśritaḥ । raṅgapīṭhagataḥ prokto nāṭyadharmī tu sā bhavet ।। nāṭyadharmīpravṛttaṃ hi sadā nāṭyaṃ prayojayet ।
na hyaṅgābhinayātkiñcidṛte rāga pravartate ।। sarvasya sahajo bhāvaḥ sarvo hyabhinayo arthataḥ । aṅgālaṅkāraceṣṭābhirnāṭyadharmī prakīrtitā ।। evaṃ kakṣyāvibhāgastu dharmī yuktaya eva ca ।
vijñeyā nāṭyatattvajñaiḥ prayoktavyāśca tattvataḥ ।। ukto mayehābhinayo yathāvat śākhākṛto yaśca kṛto aṅgahāraiḥ । punaśca vākyābhinayaṃ yathāvadvakṣye svaravyañjanavarṇayuktam ।। yo vāgabhinayaḥ prokto mayā pūrvaṃ dvijottamāḥ ।
lakṣaṇaṃ tasya vakṣyāmi svaravyañjanasambhavam ।। vāci yatnastu kartavyo nāṭyasyeyaṃ tanuḥ smṛtā । aṅganepathyasattvāni vākyārthaṃ vyañjayanti hi ।। vāṅmayānīha śāstrāṇi vāṅniṣṭhāni tathaiva ca ।
tasmādvācaḥ paraṃ nāsti vāg hi sarvasya kāraṇam ।। āgamanāmākhyātanipātopasargasamāsataddhitairyuktaḥ । sandhivacanavibhaktyupagrahaniyukto vācikābhinayaḥ ।। dvividhaṃ hi smṛtaṃ pāṭhyaṃ saṃskṛtaṃ prākṛtaṃ tathā ।
tayorvibhāgaṃ vakṣyāmi yathāvadanupūrvaśaḥ ।। vyañjanāni svarāścaiva sandhayo atha vibhaktayaḥ । nāmākhyātopasargāśca nipātāstaddhitāstathā ।। etairaṅgaiḥ samāsaiśca nānādhātusamāśrayam ।
vijñeyaṃ saṃskṛtaṃ pāṭhyaṃ prayogañca nibodhata ।। akārādyāḥ svarā jñeyā aukārāntāścaturdaśa । hakārāntāni kādīni vyañjanāni vidurbudhāḥ ।। tatra svarāścaturdaśa - a ā i ī u ū ṛ ṝ ḷ ḹ e ai o au iti svarā jñeyāḥ ।।
śa ṣa sa ha iti vyañjanavargaḥ । varge varge samākhyātau dvau varṇau prāgavasthitau । aghoṣā iti ye tvanye saghoṣāḥ saṃprakīrtitāḥ ।। aṣṭau sthānāni varṇānāmuraḥ kaṇṭhaḥ śirastathā ।
jihvāmūlaśca dantāśca nāsikoṣṭhau ca tālu ca ।। a ku ha visarjanīyāḥ kaṇṭhyāḥ । i cu ya śāstālavyāḥ । ṛ ṭu ra ṣā mūrdhanyāḥ । ḷ tu la sā dantyāḥ । u pūpadhmānīyā oṣṭhyāḥ । -pa -pha iti paphābhyāṃ prāk ardhavisargasadṛśaḥ upadhmānīyaḥ । -ka -kha iti kakhābhyāṃ prāk ardhavisargasadṛśo jihvamūlīyaḥ । e ai kaṇṭhyatālavyau । o au kaṇṭhyoṣṭhyau । vakāro dantyoṣṭhyaḥ । ṅa ña ṇa na mā anunāsikāḥ । visarjanīyaḥ aurasyaḥ ityeke । sarvavarṇānāṃ mukhaṃ sthānamityapare । dvau dvau varṇau tu vargādyau śaṣasāśca trayo apare ।
aghoṣā ghoṣavantastu tato anye parikīrtitāḥ ।। ete ghoṣāghoṣāḥ kaṇṭhyoṣṭhyā dantyajihvānunāsikyāḥ । ūṣmāṇastālavyāḥ visarjanīyāśca boddhavyāḥ ।। gaghaṅa jajhaña ḍaḍhaṇa dadhana babhama tathaiva yaralavā matā ghoṣāḥ ।
kakha cacha ṭaṭha tatha papha iti vargeṣvaghoṣāḥ syuḥ ।। kakhagaghaṅāḥ kaṇṭhasthāstālusthānāstu cachajajhañāḥ । ṭaṭhaḍaḍhaṇā mūrdhanyāstathadadhanāścaiva dantasthāḥ ।। paphababhamāstvoṣṭhyāḥ syuḥ dantyā ḷlasā ahau ca kaṇṭhasthau ।
tālavyā icuyaśā syurṛṭuraṣā mūrdhasthitā jñeyāḥ ।। ḷḹ dantyau oau kaṇṭhoṣṭhyau eaikārau ca kaṇṭhatālavyau । kaṇṭhyo visarjanīyo jihvāmūlamudbhavaḥ kakhayoḥ ।। paphayoroṣṭhasthānaṃ bhavedukāraḥ svaro vivṛtaḥ ।
spṛṣṭāḥ kādyā māntāḥ śaṣasahakārāstathā vivṛtāḥ ।। antasthāḥ saṃvṛtajāḥ ṅañaṇanamā nāsikodbhavā jñeyāḥ । ūṣmāṇaśca śaṣasahāḥ yaralavavarṇāstathaiva cāntaḥsthāḥ ।। jihvāmūlīyaḥ -kaḥ -pa upadhmānīyasaṃjñayā jñeyaḥ ।
kacaṭatapā svaritāḥ syuḥ khachaṭhathaphā syuḥ sadā kramyāḥ ।। kaṇṭhyorasyān vidyāt ghajhaḍhadhabhān pāṭhyasaṃprayoge tu । vedyo visarjanīyo jihvāsthāne sthito varṇaḥ ।। ete vyañjanavarṇāḥ samāsataḥ saṃjñayā mayā kathitāḥ ।
śabdaviṣayaprayoge svarāṇstu bhūyaḥ pravakṣyāmi ।। yasmin sthāne sa samo vijñeyo yaḥ savarṇasaṃjño asau । ya ime svarāścaturdaśa nirdiṣṭāstatra vai daśa samānāḥ । pūrvo hrasvaḥ teṣāṃ paraśca dīrgho avagantavyaḥ ।।
itthaṃ vyañjanayogaiḥ svaraiśca sākhyātanāmapadavihitaiḥ । kāvyanibandhāśca syurdhātunipātopasargāstu ।। ebhirvyañjanavargairnāmākhyātopasarganipātaiḥ । taddhitasandhivibhaktibhiradhiṣṭhitaḥ śabda ityuktaḥ ।।
pūrvācāryairuktaṃ śabdānāṃ lakṣaṇaṃ samāsayogena । vistaraśaḥ punareva prakaraṇavaśāt saṃpravakṣyāmi ।। arthapradhānaṃ nāma syādākhyātaṃ tu kriyākṛtam । dyotayantyupasargāstu viśeṣaṃ bhāvasaṃśrayam ।।
tatprāhuḥ saptavidhaṃ ṣaṭkārakasaṃyutaṃ prathitasādhyam । nirdeśasaṃpradānāpadānaprabhṛtisaṃjñābhiḥ ।। nāmākhyātārthaviṣayaṃ viśeṣaṃ dyotayanti te । pṛthaktatropasargebhyo nipātā niyame acyute ।।
saṃpratyatītakālakriyādisaṃyojitaṃ prathitasādhyam । vacanaṃ nāgatayuktaṃ susadṛśasaṃyojanavibhaktam ।। pañcaśatadhātuyuktaṃ pañcaguṇaṃ pañcavidhamidaṃ vāpi । svādyadhikāraguṇairarthaviśeṣairvibhūṣitanyāsam ।
prātipadikārthaliṅgairyuktaṃ pañcavidhamidaṃ jñeyam ।। ākhyātaṃ pāṭhyakṛtaṃ jñeyaṃ nānārthāśrayaviśeṣam । vacanaṃ nāmasametaṃ puruṣavibhaktaṃ tadākhyātam ।। prātipadikārthayuktāndhātvarthānupasṛjanti ye svārthaiḥ ।
upasargā hyupadiṣṭāstasmāt saṃskāraśāstre asmin ।। prātipadikārthayogāddhātucchandoniruktayuktyā ca । yasmānnipatanti pade tasmātproktā nipātāstu ।। pratyayavibhāgajanitāḥ prakarṣasaṃyogasatvavacanaiśca ।
yasmātpūrayate arthān pratyaya uktastatastasmāt ।। loke prakṛtipratyayavibhāgasaṃyogasatvavacanaiśca । tāṃstān pūrayate arthāṃsteṣu yastaddhitastasmāt ।। ekasya bahūnāṃ vā dhātorliṅgasya vā padānāṃ vā ।
vibhajantyarthaṃ yasmāt vibhaktayastena tāḥ proktāḥ ।। viśiṣṭāstu svarā yatra vyañjanaṃ vāpi yogataḥ । sandhīyate pade yasmāttasmāt sandhiḥ prakīrtitaḥ ।। varṇapadakramasiddhaḥ padaikayogācca varṇayogācca ।
sandhīyate ca yasmāttasmāt sandhiḥ samuddiṣṭaḥ ।। luptavibhaktirnāmnāmekārthaṃ saṃharatsamāso api । tatpuruṣādikasaṃjñairnirdiṣṭaḥ ṣaḍvidho viprāḥ ।। ebhiḥ śabdavidhānairvistāravyañjanārthasaṃyuktaiḥ ।
padabandhāḥ kartavyā nibaddhabandhāstu cūrṇā vā ।। vibhaktyantaṃ padaṃ jñeyaṃ nibaddhaṃ cūrṇameva ca । tatra cūrṇapadasyeha sannibodhata lakṣaṇam ।। anibaddhapadaṃ chandovidhānāniyatākṣaram ।
arthāpekṣyakṣarasyūtaṃ jñeyaṃ cūrṇapadaṃ budhaiḥ ।। nibaddhākṣarasaṃyuktaṃ yaticchedasamanvitam । nibaddhaṃ tu padaṃ jñeyaṃ pramāṇaniyatātmakam ।। evaṃ nānārthasaṃyuktaiḥ pādairvarṇavibhūṣitaiḥ ।
caturbhistu bhavedyuktaṃ chando vṛttābhidhānavat ।। ṣaḍviṃśatiḥ smṛtānyebhiḥ pādaiśchandasi saṃkhyayā । samañcārdhasamañcaiva tathā viṣamameva ca ।। chandoyuktaṃ samāsena trividhaṃ vṛttamiṣyate ।
nānāvṛttiviniṣpannā śabdasyaiṣā tanūssmṛtā ।। chandohīno na śabdo asti na cchandaśśabdavarjitam । tasmāttūbhyasaṃyogo nāṭyasyodyotakaḥ smṛtaḥ ।। ekākṣaraṃ bhaveduktamatyuktaṃ dvyakṣaraṃ bhavet ।
madhyaṃ tryakṣaramityāhuḥ pratiṣṭhā caturakṣarā ।। supratiṣṭhā bhavet pañca gāyatrī ṣaḍ bhavediha । saptākṣarā bhaveduṣṇigaṣṭākṣarānuṣṭubucyate ।। navākṣarā tu bṛhatī paṅktiścaiva daśākṣarā ।
ekādaśākṣarā triṣṭub jagatī dvādaśākṣarā ।। trayodaśā'tijagatī śakvarī tu caturdaśā । atiśakvarī pañcadaśā ṣoḍaśāṣṭiḥ prakīrtitā ।। atyaṣṭiḥ syātsaptadaśā dhṛtiraṣṭādaśākṣarā ।
ekonaviṃśatirdhṛtiḥ kṛtirviṃśatireva ca ।। prakṛtiścaikaviṃśatyā dvāviṃśatyākṛtistathā । vikṛtiḥ syāt trayoviṃśā caturviṃśā ca saṃkṛtiḥ ।। pañcaviṃśatyatikṛtiḥ ṣaḍviṃśatyutkṛtirbhavet ।
ato adhikākṣaraṃ chando mālāvṛttaṃ tadiṣyate ।। chandasāṃ tu tathā hyete bhedāḥ prastārayogataḥ । asaṃkhyeyapramāṇāni vṛttānyāhurato budhāḥ ।। gāyatrīprabhṛtittveṣāṃ pramāṇaṃ saṃvidhīyate ।
prayogajāni sarvāṇi prāyaśo na bhavanti hi ।। vṛttāni ca catuṣṣaṣṭirgāyatryāṃ kīrtitāni tu । śataṃ viṃśatiraṣṭau ca vṛttānyuṣṇihyathocyate ।। ṣaṭpañcāśacchate dve ca vṛttānāmapyanuṣṭubhi ।
śatāni pañca vṛtānāṃ bṛhatyāṃ dvādaśaiva ca ।। paṅktyāṃ sahasraṃ vṛttānāṃ caturviṃśatireva ca । traiṣṭubhe dve sahasre ca catvāriṃśattathāṣṭa ca ।। sahasrāṇyapi catvāri navatiśca ṣaḍuttarā ।
jagatyāṃ samavarṇānāṃ vṛttānāmiha sarvaśaḥ ।। aṣṭau sahasrāṇi śataṃ dvyadhikā navatiḥ punaḥ । jagatyāmatipūrvāyāṃ vṛttānāṃ parimāṇataḥ ।। śatāni trīṇyaśītiśca sahasrāṇyapi ṣoḍaśa ।
vṛttāni caiva catvāri śakvaryāḥ parisaṃkhyayā ।। dvātriṃśacca sahasrāṇi sapta caiva śatāni ca । aṣṭau ṣaṣṭiśca vṛttāni hyāśrayantyatiśakvarīm ।। pañcaṣaṣṭisahasrāṇi sahasrārdhañca saṃkhyayā ।
ṣaṭtriṃśaccaiva vṛttāni hyaṣṭyāṃ nigaditāni ca ।। ekatriṃśatsahasrāṇi vṛttānāñca dvisaptatiḥ । tathā śatasahasrañca chandāṃsyatyaṣṭisaṃjñite ।। dhṛtyāmapi hi piṇḍena vṛttānyākalpitāni tu ।
tajjñaiḥ śatasahasre dve śatamekaṃ tathaiva ca ।। dviṣaṣṭiśca sahasrāṇi catvāriṃśacca yogataḥ । catvāri caiva vṛttāni samasaṃkhyāśrayāṇi tu ।। atidhṛtyāṃ sahasrāṇi caturviṃśatireva ca ।
tathā śatasahasrāṇi pañca vṛttaśatadvayam ।। aṣṭāśītiśca vṛttāni vṛttajñaiḥ kathitāni ca । kṛtau śatasahasrāṇi daśa proktāni saṃkhyayā ।। catvāriṃśattathā cāṣṭau sahasrāṇi śatāni ca ।
pañcaṣaṭsaptatiścaiva vṛttānāṃ parimāṇataḥ ।। tathā śatasahasrāṇāṃ prakṛtau viṃśatirbhavet । sapta vai gaditāstvatra navatiścaiva saṃkhyayā ।। sahasrāṇi śataṃ caikaṃ dvipañcāśattathaiva ca ।
vṛttāni parimāṇena vṛttajñairgaditāni tu ।। catvāriṃśattathaikañca lakṣāṇāmatha saṃkhyayā । tathā ceha sahasrāṇi navatiścaturuttarā ।। śatatrayaṃ samākhyātaṃ hyākṛtyāṃ caturuttaram ।
jñeyā śatasahasrāṇāmaśītistryadhikā budhaiḥ ।। aṣṭāśīti sahasrāṇi vṛttānāṃ ṣaṭ śatāni ca । aṣṭau caiva tu vṛttāni vikṛtyāṃ gaditāni tu ।। tathā śatasahasrāṇi saptaṣaṣṭiśca saptatiḥ ।
sapta caiva sahasrāṇi ṣoḍaśe dve śate tathā ।। koṭiścaiveha vṛttāni saṃkṛtau kathitāni vai । koṭitrayañcābhikṛtyāṃ pañcatriṃśadbhiranvitam ।। pañcāśadbhiḥ sahasraiśca caturbhiradhikaistathā ।
catuṣṭayaṃ śatānām ca dvātriṃśadbhiḥ samanvitam ।। ṣaṭ koṭayastathotkṛtyāṃ lakṣāṇāmekasaptatiḥ । catuṣṣaṣṭiśatānyaṣṭau sahasrāṇyaṣṭa caiva hi ।। uktādutkṛtiparyantavṛttasaṃkhyāṃ vicakṣaṇaḥ ।
etena ca vikalpena vṛtteṣveteṣu nirdiśet ।। sarveṣāṃ chandasāmevaṃ vṛttāni kathitāni vai । tisraḥ koṭayo daśa tathā sahasrāṇāṃ śatāni tu ।। catvāriṃśattathā dve ca sahasrāṇi daśaiva tu ।
saptabhiḥ sahitānyeva sapta caiva śatāni ca ।। ṣaḍviṃśatirihānyāni vyākhyātāni samāsataḥ । samāni gaṇanāyuktimāśritya kathitāni vai ।। sarveṣāṃ chandasāmevaṃ trikairvṛttaṃ prayojayet ।
jñeyāścāṣṭau trikāstatra saṃjñābhiḥ sthānamaccharam ।। trīṇyakṣarāṇi vijñeyastriko aṃśaḥ parikalpitaḥ । gurulaghvakṣarakṛtaḥ sarvavṛtteṣu nityaśaḥ ।। gurupūrvo bhakāraḥ syānmakāre tu gurutrayam ।
jakāro gurumadhyasthaḥ sakāro antyagurustathā ।। laghumadhyasthito rephastakāro antyalaghuḥ paraḥ । laghupūrvo yakārastu nakāre tu laghutrayam ।। ete hyaṣṭau trikāḥ prājñairvijñeyā brahmasambhavāḥ ।
lāghavārthaṃ punaramī chandojñānamavekṣya ca ।। ebhirvinirgatāścānyā jātayo atha samādayaḥ । asvarāḥ sasvarāścaiva procyante vṛttalakṣaṇaiḥ ।। gurvekaṃ giti vijñeyaṃ tathā laghu liti smṛtam ।
niyataḥ padavicchedo yatirityabhidhīyate ।। guru dīrghaṃ plutañcaiva saṃyogaparameva ca । sānusvāravisargaṃ ca tathāntyañca laghu kvacit ।। gāyatryāṃ dvau trikau jñeyau uṣṇik caikādhikākṣarā ।
anuṣṭup dvyadhikā caiva bṛhatyāṃ ca trikāstrayaḥ ।। ekākṣarādhikā paṅktistriṣṭup ca dvyadhikākṣarā । catustrikā tu jagatī saikātijagatī punaḥ ।। śakvarī dvyadhikā pañcatrikā jñeyātiśakvarī ।
ekādhikākṣarāṣṭiśca dvyadhikātyaṣṭirucyate ।। ṣaṭtrikāstu dhṛtiḥ proktā saikā cātidhṛtistathā । kṛtiśca dvyadhikā proktā prakṛtyāṃ sapta vai trikāḥ ।। ākṛtistvadhikaikena dvyadhikā vikṛtistathā ।
aṣṭatrikāḥ saṃkṛtau syāt saikā cābhikṛtiḥ punaḥ ।। utkṛtirdvyadhikā caiva vijñeyā gaṇamānataḥ । gurvekaṃ ga iti proktaṃ guruṇī gāviti smṛtau । laghvekaṃ la iti jñeyaṃ laghunī lāviti smṛtau ।।
saṃpadvirāmapādāśca daivatasthānamakṣaram । varṇaḥ svaro vidhirvṛttamiti chandogato vidhiḥ ।। naivātiriktaṃ hīnaṃ vā yatra saṃpadyate kramaḥ । vidhāne cchandasāmeṣa saṃpadityabhisaṃjñitaḥ ।।
yatrārthasya samāptiḥ syāt sa virāma iti smṛtaḥ । pādaśca padyaterdhātoścaturbhāga iti smṛtaḥ ।। agnyādidaivataṃ proktaṃ sthānaṃ dvividhamucyate । śarīrāśrayasaṃbhūtaṃ digāśrayamathāpi ca ।।
śārīraṃ mantrasaṃbhūtaṃ chando gāyatrasaṃjñitam । kruṣṭe madhyaṃ dinaṃ proktaṃ traiṣṭubhaṃ parikīrtyate ।। tṛtīyasavanañcāpi śīrṣaṇyaṃ jāgataṃ hi yat । hrasvaṃ dīrghaṃ plutañcaiva trividhañcākṣaraṃ smṛtam ।।
śvetādayastathā varṇā vijñeyāśchandasāmiha । tāraścaiva hi mandraśca madhyamastrividhaḥ svaraḥ ।। dhruvāvidhāne caivāsya saṃpravakṣyāmi lakṣaṇam । vidhirgaṇakṛtaścaiva tathaivārthakṛto bhavet ।।
chandato yasya pāde syāddhīnaṃ vā'dhikameva vā । akṣaraṃ nicṛditi proktaṃ bhūrik ceti dvijottamāḥ ।। akṣarābhyāṃ sadā dvābhyāmadhikaṃ hīnameva vā । tacchando nāmato jñeyaṃ svarāḍiti virāḍapi ।।
sarveṣāmeva vṛttānāṃ tajjñairjñeyā gaṇāstrayaḥ । divyo divyetaraścaiva divyamānuṣa eva ca ।। gāyatryuṣṇiganuṣṭup ca bṛhatī paṅktireva ca । triṣṭup ca jagatī caiva divyo ayaṃ prathamo gaṇaḥ ।।
tathātijagatī caiva śakvarī cātiśakvarī । aṣṭiratyaṣṭirapi ca dhṛtiścātidhṛtirgaṇaḥ ।। kṛtiśca prakṛtiścaiva hyākṛtirvikṛtistathā । saṃkṛtyabhikṛtī caiva utkṛtirdivyamānuṣā ।।
eteṣāṃ chandasāṃ bhūyaḥ prastāravidhisaṃśrayam । lakṣaṇaṃ saṃpravakṣyāmi naṣṭamuddiṣṭameva ca ।। prastāro akṣaranirdiṣṭo mātroktaśca tathaiva hi । dvikau glāviti varṇoktau miśrau cetyapi mātrikau ।।
guroradhastādādyasya prastāre laghu vinyaset । agratastu samādeyā guravaḥ pṛṣṭhatastathā ।। prathamaṃ gurubhirvarṇairlaghubhistvavasānajam । vṛttantu sarvachandassu prastāravidhireva tu ।।
gurvadhastāllaghuṃ nyasya tathā dvidvi yathoditam । nyasyet prastāramārgo ayamakṣaroktastu nityaśaḥ ।। mātrāsaṃkhyāvinirdiṣṭo gaṇo mātrāvikalpitaḥ । miśrau glāviti vijñeyau pṛthak lakṣyavibhāgataḥ ।।
mātrāgaṇo guruścaiva laghunī caiva lakṣite । āryāṇāṃ tu caturmātrāprastāraḥ parikalpitaḥ ।। gītakaprabhṛtīnāntu pañcamātro gaṇaḥ smṛtaḥ । vaitālīyaṃ puraskṛtya ṣaṇmātrādyāstathaiva ca ।।
tryakṣarāstu trikā jñeyā laghugurvakṣarānvitāḥ । mātrāgaṇavibhāgastu gurulaghvakṣarāśrayaḥ ।। antyād dviguṇitādrūpād dvidvirekaṃ gurorbhavet । dviguṇāñca laghoḥ kṛtvā saṃkhyāṃ piṇḍena yojayet ।।
ādyaṃ sarvaguru jñeyaṃ vṛttantu samasaṃjñitam । kośaṃ tu sarvalaghvantyaṃ miśrarūpāṇi sarvataḥ ।। vṛttānāṃ tu samānānāṃ saṃkhyāṃ saṃyojya tāvatīm । rāśyūnāmardhaviṣamāṃ samāsādabhinirdiśet ।।
ekādikāṃ tathā saṃkhyāṃ chandaso viniveśya tu । yāvat pūrṇantu pūrveṇa pūrayeduttaraṃ gaṇam ।। samānāṃ viṣamāṇāṃ ca saṃguṇayya tathā sphuṭam । rāśyūnāmabhijānīyādviṣamāṇāṃ samāsataḥ ।।
evaṃ kṛtvā tu sarveṣāṃ pareṣāṃ pūrvapūraṇam । kramānnaidhanamekaikaṃ pratilomaṃ visarjayet ।। sarveṣāṃ chandasāmevaṃ laghvakṣaraviniścayam । jānīta samavṛttānāṃ saṃkhyāṃ saṃkṣepatastathā ।।
vṛttasya parimāṇantu chitvārdhena yathākramam । nyasellaghu yathā saikamakṣaraṃ guru cāpyatha ।। evaṃ vinyasya vṛttānāṃ naṣṭoddiṣṭavibhāgataḥ । gurulaghvakṣarāṇīha sarvachandassu darśayet ।।
iti chandāṃsi yānīha mayoktāni dvijottamāḥ । vṛttānyeteṣu nāṭye asmin prayojyāni nibodhata ।। chandāṃsyevaṃ hi yānīha mayoktāni dvijottamāḥ । vṛttāni teṣu nāṭye asmin prayojyāni nibodhata ।।
ādye punarantye dve dve guruṇī cet । sā syāttanumadhyā gāyatrasamutthā ।। saṃtyaktavibhūṣā bhraṣṭāñjananetrā । hastārpitagaṇḍā kiṃ tvaṃ tanumadhyā ।।
laghugaṇa ādau bhavati catuṣkaḥ । guruyugamantye makarakaśīrṣā ।। svayamupayāntaṃ bhajasi na kāntam । bhayakari kiṃ tvaṃ makarakaśīrṣā ।।
ekamātraṃ ṣaṭke syād dvitīyaṃ pāde । khyātarūpā vṛtte sā mālinī nāmnā ।। ṣaḍakṣarakṛte pāde laghu yatra dvitīyakam । śeṣāṇi tu gurūṇi syurmālinī sā matā yathā ।।
snānagandhādhikyairvastrabhūṣāyogaiḥ । vyaktamevāsau tvaṃ mālinī prakhyātā ।। dvitīyaṃ pañcamaṃ caiva laghu yatra pratiṣṭhitam । śeṣāṇi ca gurūṇi syurmālatī nāma sā yathā ।।
śobhate baddhayā ṣaṭpadāviddhayā । mālatīmālayā māninī līlayā ।। dvitīyaṃ ca caturthaṃ ca pañcamaṃ ca yadā laghu । yasyāḥ saptākṣare pāde jñeyā sā tūddhatā yathā ।।
sau trikau yadi pāde hyantimaśca gakāraḥ । uṣṇigutthitapādā uddhatā khalu nāmnā ।। dantakṛntakṛtāstraṃ vyākulālakaśobham । śaṃsatīva tavāsyaṃ nirdayaṃ ratayuddham ।।
ādau dve nidhane caiva guruṇī yatra vai sadā । pāde saptākṣare jñeyā nāmnā bhramaramālikā ।। pāde pāde niviṣṭau samyagviracitau tsau । antye yadi gakāraḥ sā tu bhramaramālā ।।
nānākusumacitre prāpte surabhimāse । eṣā bhramati mattā kānte bhramaramālā ।। ādyaṃ tṛtīyamantyaṃ ca pañcamaṃ saptamaṃ tathā । gurūṇyaṣṭākṣare pāde siṃhalekheti sā yathā ।।
jātu yasya gau na, pāde saṃsthitaḥ samasvarūpe । tāmanuṣṭubāśrayasthāṃ vāvadanti siṃhalekhām ।। yattvayā hyanekabhāvaiśceṣṭitaṃ rahaḥ sugātri । tanmano mama praviṣṭaṃ vṛttamadya siṃhalekham ।।
caturthaṃ ca dvitīyaṃ ca ṣaṣṭhamaṣṭamameva ca । gurūṇyaṣṭākṣare pāde yatra tanmattaceṣṭitam ।। yadā tu jātparau ralau gakāra eva ca sthitaḥ । anuṣṭubudbhavaṃ tadā vadanti mattaceṣṭitam ।।
carāvaghūrṇitekṣaṇaṃ vilambitākulālakam । asaṃsthitaiḥ padaiḥ priyā karoti mattaceṣṭitam ।। aṣṭākṣarakṛte pāde sarvāṇyeva bhavanti hi । gurūṇi yasminsā nāmnā vidyunmāleti kīrtitā ।।
mau gau cāntyau yasyāḥ pāde pādasyānte vicchedaśca । sā cānuṣṭupchandasyuktā nityaṃ sadbhirvidyunmālā ।। sāmbhobhārairānānadbhiḥ śyāmāmbhodairvyāpte vyomni । ādityāṃśuspardhinyeṣā dikṣu bhrāntā vidyunmālā ।।
pañcamaṃ saptamaṃ cāntyaṃ guru pāde aṣṭake tathā । chandojñairjñeyametattu vṛttaṃ cittavilāsitam ।। smitavaśaviprakāśairdaśanapadairamībhiḥ । varatanu pūrṇacandraṃ tava mukhamāvṛṇoti ।।
navākṣarakṛte pāde trīṇi syurnaidhanāni ca । gurūṇi yasyāḥ sā nāmnā jñeyā madhukarī yathā ।। ṣaḍiha yadi laghūni syurnidhanagatamakāraścet । budhajanabṛhatīsaṃsthā bhavati madhukarī nāmnā ।।
kusumitamabhipaśyantī vividhatarugaṇaiśchannam । vanamatiśayagandhāḍhyaṃ bhramati madhukarī hṛṣṭā ।। daśākṣarakṛte pāde trīṇyādau trīṇi naidhane । yasyā gurūṇi sā jñeyā paṅktirutpalamālikā ।।
trīṇyādau yadi hi gurūṇi syuścatvāro yadi laghavo madhye । paṅktāvantagatamakāraḥ syādvijñeyā kuvalayamālākhyā ।। asmiṃste śirasi tadā kānte vaiḍūryasphaṭikasuvarṇāḍhye । śobhāṃ svāṃ na vahati tāṃ baddhā suśliṣṭā kuvalayamāleyam ।।
dvitīyaṃ ca caturthaṃ ca ṣaṣṭamaṣṭamameva ca । hrasvaṃ daśākṣare pāde yatra sā śikhisāriṇī ।। jau trikau hi pādagau tu yasya gau ca saṃśritau tathā samau stau । paṅktiyogasupratiṣṭhitāṅgī sā mayūrasāriṇīti nāmnā ।।
naiva te asti saṃgamo manuṣyairnāpi kāmabhogacihnamanyat । garbhiṇīva dṛśyase hyanārye kiṃ mayūrasāriṇī tvamevam ।। ādyaṃ caturthamantyaṃ ca saptamaṃ daśamaṃ tathā । gurūṇi traiṣṭubhe pāde yatra syurdodhakaṃ tu tat ।।
bhau tu bhagāviti yasya gaṇāḥ syuḥ syācca yatistricaturbhirathā'smin । traiṣṭubhameva hi tatkhalu nāmnā dodhakavṛttamiti pravadanti ।। praskhalitāprapadapravicāyaṃ mattavighūrṇitagātravilāsam । paśya vilāsini kuñjarametaṃ dodhakavṛttamayaṃ prakaroti ।।
ādau dvau pañcamaṃ caivāpyaṣṭamaṃ naidhanaṃ tathā । guruṇyekādaśe pāde yatra tanmoṭakaṃ yathā ।। eṣo ambudatulyanisvanaravaḥ kṣīvaḥ skhalamānavilambagatiḥ । śrutvā ghanagarjitamadritaṭe vṛkṣān pratimoṭayati dviradaḥ ।।
navamaṃ saptamaṃ ṣaṣṭhaṃ tṛtīyaṃ ca bhavellaghu । sarvāsvavasthāsu ca kāmatantre yogyāsi kiṃ vā bahunendravajrā ।। ebhireva tu saṃyuktā laghubhistraiṣṭubhī yadā । upendravajrā vijñeyā laghvādāviha kevalam ।।
priye śriyā varṇaviśeṣaṇena smitena kāntyā sukumārabhāvaiḥ । amī guṇā rūpaguṇānurūpā bhavanti te kiṃ tvamupendravajrā ।। ādyaṃ tṛtīyamantyaṃ ca saptamaṃ navamaṃ tathā । gurūṇyekādaśe pāde yatra sā tu rathoddhatā ।।
kiṃ tvayā subhaṭa dūravarjitaṃ nātmano na suhṛdāṃ priyaṃ kṛtam । yatpalāyanaparāyaṇasya te yāti dhūliradhunā rathoddhatā ।। kiṃ tvayā kumatisaṅgayā sadā nājñayeva suhṛdāṃ priyaṃ kṛtam । yad gṛhādvacanaroṣakampitā yāti tūrṇamabalā rathoddhatā ।।
ādyaṃ tṛtīyamantyaṃ ca saptamaṃ daśamaṃ guru । yasyāstu traiṣṭubhe pāde vijñeyā svāgatā hi sā ।। adya me saphalamāyatanetre jīvitaṃ madanasaṃśrayabhāvam । āgatāsi bhavanaṃ mama yasmātsvāgataṃ tava varoru niṣīda ।।
ṣaṣṭhaṃ ca navamaṃ caiva laghunī traiṣṭubhe yadi । gurūṇyanyāni pāde tu sā jñeyā śālinī yathā ।। duḥśīlaṃ vā nirguṇaṃ vāparaṃ vā loke dhairyādapriyaṃ na bravīṣi । tasmācchīlaṃ sādhuhetoḥ suvṛttaṃ mādhuryātsyātsarvathā śālinī tvam ।।
tṛtīyaṃ caiva ṣaṣṭhaṃ ca navamaṃ dvādaśaṃ tathā । gurūṇi jāgate pāde yatra tattoṭakaṃ bhavet ।। yadi so atra bhavettu samudrasamastriṣu cāpi tathā niyamena yatiḥ । satataṃ jagatīvihitaṃ hi tataṃ gaditaṃ khalu toṭakavṛttamidam ।।
kimidaṃ kapaṭāśrayadurviṣahaṃ bahuśāṭhyamatholbaṇarūkṣakatham । svajanapriyasajjanabhedakaraṃ nanu toṭakavṛttamidaṃ kuruṣe ।। ādyaṃ tṛtīyamantyaṃ ca pañcamaṃ ṣaṣṭhameva ca । tathopāntyaṃ jagatyāṃ ca guru cetkumudaprabhā ।।
yau trikau tathā nyau yadi khalu pāde ṣaḍbhireva varṇairyadi ca yatiḥ syāt । nityasaṃniviṣṭā jagatividhāne nāmataḥ prasiddhā kumudanibhā sā ।। manmathena viddhā salalitabhāvā nṛttagītayogā pravikasitākṣī । nindyamadya kiṃ tvaṃ vigalitaśobhā candrapādayuktā kumudavatī ca ।।
yadi khalu pāde nyau trikau yathā yau yatirapi varṇaiḥ ṣaḍbhireva cetsyāt । jagatividhāne nityasaṃniviṣṭā kumudanibhā sā nāmataḥ prasiddhā ।। kumudanibhā tvaṃ kāmabāṇaviddhā kimasi natabhrūḥ śītavātadagdhā । mṛdunalinīvāpāṇḍuvaktraśobhā kathamapi jātā hyagrataḥ sakhīnām ।।
dvādaśākṣarake pāde saptamaṃ daśamaṃ laghu । ādau pañcākṣaracchedaścandralekhā tu sā yathā ।। vaktraṃ saumyaṃ te padmapatrāyatākṣaṃ kāmasyāvāsaṃ sunāsoccaprahāsam । kāmasyāpīdaṃ kāmamāhartukāmaṃ kānte kāntyā tvaṃ candralekheva bhāsi ।।
tṛtīyamantyaṃ navamaṃ pañcamaṃ ca yadā guru । dvādaśākṣarake pāde yatra sā pramitākṣarā ।। smitabhāṣiṇī hyacapalāparuṣā nibhṛtāpavādavimukhī satatam । api kasyacidyuvatirasti sukhā pramitākṣarā sa hi pumāñjayati ।।
dvitīyamantyaṃ daśamaṃ caturthaṃ pañcamāṣṭame । gurūṇi dvādaśe pāde vaṃśasthā jagatī tu sā ।। yadi trikau jtau bhavatastu pādatastathaiva ca jrāvavasānasaṃsthitau । tadā hi vṛttaṃ jagatīpratiṣṭhitaṃ vadanti vaṃśasthamitīha nāmataḥ ।।
na me priyā tvaṃ bahumānavarjitāṃ priyaṃ priyā te paruṣābhibhāṣiṇī । tathā ca paśyāmyahamadya vigrahaṃ dhruvaṃ hi vaṃśasthagatiṃ kariṣyati ।। caturthamantyaṃ daśamaṃ saptamaṃ ca yadā guru । bhaveddhi jāgate pāde tadā syāddhariṇaplutā ।।
paruṣavākyakaśābhihitā tvayā bhayavilokanapārśvanirīkṣaṇā । varatanuḥ pratataplutasarpaṇairanukaroti gatairhariṇaplutam ।। saptamaṃ navamaṃ cāntyamupāntyaṃ ca yadā guru । dvādaśākṣarake pāde kāmadatteti sā yathā ।।
karajapadavibhūṣitā yathā tvaṃ sudati daśanavikṣatādharā ca । gatirapi caraṇāvalagnamandā tvamasi mṛganibhākṣi kāmadattā ।। ādyaṃ caturthaṃ daśamaṃ saptamaṃ ca yadā laghu । pāde tu jāgate yasyā aprameyā tu sā yathā ।।
na te kācidanyā samā dṛśyate strī nṛloke viśiṣṭā guṇairadvitīyaiḥ । trilokyāṃ guṇajjñān samāhṛtya sarvān jagatyaprameyāsi sṛṣṭā vidhātrā ।। dvitīyaṃ pañcamaṃ caiva hyaṣṭamekādaśe yathā । pāde yatra laghūni syuḥ padminī nāma sā yathā ।।
rāstrikāḥ sāgarākhyā niviṣṭā yadā syāt trike ca trike yuktarūpā yatiḥ । sanniviṣṭā jagatyāstatassā budhair nāmataścāpi saṃkīrtyate padminī ।। dehatoyāśayā vaktrapadmojjvalā netrabhṛṅgākulā dantahaṃsasmitā । keśapāśacchadā cakravākastanī padminīva priye bhāsi me sarvadā ।।
phullapadmānanā tvaṃ dvirephekṣaṇā keśapatracchadā cakravākastanī । pītatoyāvalī baddhakāñcīguṇā padminīva priye bhāsi nīre sthitā ।। ādau ṣaṭ daśamaṃ caiva pāde yatra laghūnyatha । śeṣāṇi tu gurūṇi syurjāgate puṭasaṃjñitā ।।
yadi caraṇaniviṣṭau nau tathā myau yatividhirapi yuktyāṣṭābhiriṣṭaḥ । bhavati ca jagatīsthaḥ sarvadāsau ya iha hi puṭavṛttaṃ nāmatastu ।। upavanasalilānāṃ bālapadmairbhramaraparabhṛtānāṃ kaṇṭhanādaiḥ । madanamadavilāsaiḥ kāminīnāṃ kathayati puṭavṛttaṃ puṣpamāsaḥ ।।
dvitīyāntye caturthaṃ ca navamaikādaśe guru । vicchedo atijagatyāṃ tu caturbhiḥ sā prabhāvatī ।। kathaṃ nvidaṃ kamalaviśālalocane gṛhaṃ dhanaiḥ pihitakare divākare । acintayantyabhinavavarṣavidyutastvamāgatā sutanu yathā prabhāvatī ।।
trīṇyādāvaṣṭamaṃ caiva daśamaṃ naidhanadvayam । gurūṇyatijagatyāṃ tu tribhiśchedaiḥ praharṣiṇī ।। bhāvasthairmadhurakathaiḥ subhāṣitaistvaṃ sāṭopaskhalitavilambitairgataiśca । śobhāḍhyairharasi manāṃsi kāmukānāṃ suvyaktaṃ hyatijagatī praharṣiṇī ca ।।
ṣaṣṭhaṃ ca saptamaṃ caiva daśamaikādaśe laghu । trayodaśākṣare pāde jñeyaṃ mattamayūrakam ।। vidyunnaddhāḥ sendradhanurañjitadehā vātoddhūtāḥ śvetavalākākṛtaśobhāḥ । ete meghā garjitanādojjvalacihnāḥ prāvṛṭkālaṃ mattamayūrāḥ kathayanti ।।
ādau dve caturthaṃ caiva cāṣṭamaikādaśe guru । antyopāntye ca śakvaryā vasantatilakā yathā ।। citrairvasantakusumaiḥ kṛtakeśahastā sragdāmamālyaracanā suvibhūṣitāṅgī । nānāvasantakavibhūṣitakarṇapāśā sākṣādvasantatilakeva vibhāti nārī ।।
pañcādau śakvarī pāde gurūṇi trīṇi naidhane । pañcākṣarādau ca yatirasaṃbādhā tu sā yathā ।। mānālokajñaḥ sutabalakulaśīlāḍhyo yasminsammānaṃ na sadṛśamanu paśyeddhi । gacchettaṃ tyaktvā drutagatiraparaṃ deśaṃ kīrṇā nānārthairavaniriyamasaṃbādhā ।।
catvāryādau gurūṇi syurdaśamaikādaśe tathā । antyopāntye ca śakvaryāḥ pāde tu śarabhā yathā ।। eṣā kāntā vrajati lalitā vepamānā gulmaiścchannaṃ vanamabhinavaiḥ saṃpraviddham । hā hā kaṣṭaṃ kimidamiti no vedmi mūḍho vyaktaṃ kānte śarabhalalitāntvaṃ karoṣi ।।
adau ṣaṭ daśamaṃ caiva laghu caiva trayodaśam । yatrātiśakvare pāde jñeyā nāndīmukhī tu sā ।। na khalu tava kadācitkrodhatāmrāyatākṣaṃ bhrukuṭivalitabhaṅgaṃ dṛṣṭapūrvaṃ mayāsyam । kimiha bahubhiruktairyā mamecchā hṛdisthā tvamasi madhuravākyā devi nāndīmukhīva ।।
ādyaṃ caturthaṃ ṣaṣṭhaṃ ca naidhanaṃ ca yadā guru । ṣoḍaśākṣarake pāde yatrebhalalitaṃ tu tat ।। bhrau yadi nāśca nityamiha viracitacaraṇaḥ gaśca tathā vai bhavati nidhanamupagataḥ । syādapi cāṣṭimeva yadi satatamanugataṃ tatkhalu vṛttamagravṛṣabhagajavilasitam ।।
kālatoyadharaiḥ sudhīradhanapaṭupaṭaharavaiḥ sarjakadambanīpakuṭajakusumasurabhiḥ । kandalasendragopakaracitamavanitalaṃ vīkṣya karotyasau vṛṣabhagajavilasitam ।। ādyātparāṇi vai pañca dvādaśaṃ satrayodaśaḥ । antyopāntye ca dīrghāṇi lalitapravaraṃ hi tat ।।
yadā ymau pādasthau bhavata iha cetstau tathā gau tathā ṣaḍbhiścānyairyatirapi ca varṇairyathā syāt । tadapyaṣṭau nityaṃ samanugatamevoktamanyaiḥ prayogajñairvṛttaṃ pravaralalitaṃ nāmatastu ।। nakhālīḍhaṃ gātraṃ daśanakhacitaṃ coṣṭhagaṇḍaṃ śiraḥ puṣponmiśraṃ pravilulitakeśālakāntam । gatiḥ khinnā ceyaṃ vadanamapi saṃbhrāntanetram aho ślāghyaṃ vṛttaṃ pravaralalitaṃ kāmaceṣṭam ।।
ādyātparāṇi pañcātha dvādaśaṃ satrayodaśam । antyaṃ saptadaśe pāde śikhariṇyāṃ gurūṇi ca ।। caturbhistasyaiva pravaralalitasya trikagaṇair yadā lau gaścānte bhavati caraṇe atyaṣṭigadite । yadā ṣaḍbhiścchedo bhavati yadi mārgeṇa vihitas tadā vṛtteṣveṣā khalu śikhariṇī nāma gaditā ।।
mahānadyā bhogaṃ pulinamiva bhāti te jaghanaṃ tathāsyaṃ netrāḍhyaṃ bhramarasahitaṃ paṅkajamiva । gatirmandā ceyaṃ sutanu tava ceṣṭā sulalitā stanābhyāṃ tābhyāṃ tvaṃ śikhariṇi supīnāsi vanite ।। yatra pañca laghūnyādau trayodaśacaturdaśe । ṣoḍaśaikādaśe caiva tatsyādvṛṣabhaceṣṭitam ।।
yadi hi caraṇe nsau slau gaḥ kramādviniveśitār yadi khalu yatiḥ ṣaḍbhirvarṇairstathā daśabhiḥ punaḥ । yadi vihitaṃ syādatyaṣṭiḥ prayogasukhāśrayaṃ vṛṣabhalalitaṃ vṛttaṃ jñeyaṃ tathā hariṇīti vā ।। jaladhararavaṃ śrutvā śrutvā madocchrayadarpito vilikhitamahīśṛṅgākṣepairvṛṣaiḥ pratinardya ca । svayuvativṛto goṣṭhādgoṣṭhaṃ prayāti ca nirbhayo vṛṣabhalalitaṃ citraṃ vṛttaṃ karoti ca śādvale ।।
catvāryādau ca daśamaṃ guru yatra trayodaśaṃ caturdaśaṃ tathāntye dve caikādaśamathāpi ca ।। yadā saptadaśe pāde śeṣāṇi ca laghūnyatha । bhavanti yasminsā jñeyā śrīdharī nāmato yathā ।। mo bhnau ca syuścaraṇaracitāstau gurū ca praviṣṭāśchedaḥ śiṣṭo yadi ca daśabhiḥ syāttathānyaiścaturbhiḥ ।
atyaṣṭau ca pratiniyamitā varṇataḥ spaṣṭarūpā sā vijñeyā dvijamunigaṇaiḥ śrīdharī nāmatastu ।। snānaiścūrṇaiḥ sukhasurabhibhirgandhavāsaiśca dhūpaiḥ puṣpaiścānyaiḥ śirasi racitairvastrayogaiśca taistaiḥ । nānāratnaiḥ kanakakhacitairaṅgasaṃbhogasaṃsthairvyaktaṃ kānte kamalanilayā śrīdharīvātibhāsi ।। ādyaṃ caturthaṃ ṣaṣṭhaṃ ca daśamaṃ naidhanaṃ guru ।
tadvaṃśapatrapatitaṃ daśabhiḥ saptabhiryatiḥ ।। yathā eṣa gajo adrimastakataṭe kalabhaparivṛtaḥ krīḍati vṛkṣagulmagahane kusumabhiranate । megharavaṃ niśamya muditaḥ pavanajavasamaḥ sundari vaṃśapatrapatitaṃ punarapi kurute ।। dvitīyamantyaṃ ṣaṣṭhaṃ cāpyaṣṭamaṃ dvādaśaṃ tathā ।
caturdaśaṃ pañcadaśaṃ pāde saptadaśākṣare ।। bhavanti yatra dīrghāṇi śeṣāṇi ca laghūnyatha । vilambitagatiḥ sā tu vijñeyā nāmato yathā ।। yadā dviruditau hi pādamabhisaṃśritau jsau trikau tathaiva ca punastayornidhanamāśritau yau lagau ।
tadaṣṭiratipūrvikā yatirapi svabhāvādyathā vilambitagatistadā nigaditā dvijairnāmataḥ ।। vighūrṇitavilocanā pṛthuvikīrṇahārā punaḥ pralambaraśanā calatskhalitapādamandaklamā । na me priyamidaṃ janasya bahumānarāgeṇa yanmadena vivaśā vilambitagatiḥ kṛtā tvaṃ priye ।। pañcādau pañcadaśakaṃ dvādaśaikādaśe guru ।
caturdaśaṃ tathāntye dve citralekhā dhṛtau smṛtā ।। yathā nānāratnāḍhyairbahubhiradhikaṃ bhūṣaṇairaṅgasaṃsthairnānā gandhāḍhyairmadanajanakairaṅgarāgairvicitraiḥ । keśaiḥ snānāḍhyaiḥ kusumabharitairvastrarāgaiśca taistaiḥ kānte saṃkṣepāt kimiha bahunā citralekheva bhāsi ।। antyaṃ saptadaśaṃ caiva ṣoḍaśaṃ sacaturdaśam ।
trayodaśaṃ dvādaśaṃ ca ṣaṣṭhamaṣṭamameva ca ।। trīṇyādau ca gurūṇi syuryasmiṃstvekonaviṃśake । pāde laghūni śeṣāṇi śārdūlakrīḍitaṃ tu tat ।। msau jsau tau guru ca prayoganiyatā yasminniviṣṭāstrikā ādyā cāntyayatiścatustrikayutā jñeyā parā saptabhiḥ ।
nityaṃ yatpadamāśritā hyatidhṛtirnityaṃ kavīnāṃ priyaṃ tajjñeyaṃ khalu vṛttajātinipuṇaiḥ śārdūlavikrīḍitam ।। nānāśastraśataghnitomarahatāḥ prabhraṣṭasarvāyudhāḥ nirbhinnodarapādabāhuvadanā nirṇāśitāḥ śatravaḥ । dhairyotsāhaparākramaprabhṛtibhistaistairvicitrairguṇair vṛttaṃ te ripughāti bhāti samare śārdūlavikrīḍitam ।। tāvattvaṃ vijitendriyaḥ śubhamate sarvātmanā pratyahaṃ dāne śīlavidhau ca yojaya manaḥ svargāpavargāpaham ।
yāvad vyādhijarāpracaṇḍanakharo vyāyatsaṭābhirbhṛśaṃ mṛtyuste na karoti jīvitamṛgaiḥ śārdūlavikrīḍitam ।। catvāryādau ca ṣaṣṭhaṃ ca saptamaṃ sacaturdaśam । tathā pañcadaśaṃ caiva ṣiḍaśaṃ naidhanaṃ tathā ।। etāni ca gurūṇi syuḥ śeṣāṇi tu laghūnyatha ।
pāde yatra kṛtau jñeyā nāmnā suvadanā tu sā ।। mrau mnau ybhau lgau ca samyagyadi ca viracitāḥ pāde kramavaśād vicchedaḥ saptabhiḥ syātpunarapi ca yatiḥ saptākṣarakṛtā । yadyeṣā saṃśritā syātkṛtimapi ca punaḥ śliṣṭākṣarapadā vidvadbhirvṛttajātau tata iha gaditā nāmnā suvadanā ।। netre līlālasānte kamaladalanibhe bhrūcāpavinate raktoṣṭhaṃ pīnamadhyaṃ samasahitaghanāḥ snigdhāśca daśanāḥ ।
karṇāvaṃsapralambau cibukamapi nataṃ ghoṇā surucirā vyaktaṃ tvaṃ martyaloke varatanu vihitāsyekā suvadanā ।। catvāryādau tathā ṣaṣṭhaṃ saptamaṃ ca caturdaśam । aṣṭādaśaṃ saptadaśaṃ tathā pañcadaśaṃ punaḥ ।। antyopāntye gurūṇyatra laghūnyanyāni sarvadā ।
ekaviṃśatike pāde sragdharā nāma sā yathā ।। mrau mnau yau yaśca samyagyadi hi viracitāḥ syustrikāḥ pādayoge varṇaiḥ pūrvopadiṣṭairyatirapi ca punaḥ saptabhiḥ saptabhiḥ syāt । vṛttaṃ samyagyadi syātprakṛtimanugataṃ tatvavidbhiḥ pradiṣṭaṃ vijñeyaṃ vṛttajātau kavijanadayitā sragdharā nāmatastu ।। cūtāśokāravindaiḥ kuravakatilakaiḥ karṇikāraiḥ śirīṣaiḥ punnāgaiḥ pārijātairvakulakuvalayaiḥ kiṃśukaiḥ sātimuktaiḥ ।
etairnānāprakāraiḥ bahulasurabhibhirviprakīrṇaiśca taistair vāsantaiḥ puṣpavṛndairnaravara vasudhā sragdharevādya bhāti ।। caturthamādyaṃ ṣaṣṭhaṃ ca daśamaṃ dvādaśaṃ tathā । ṣoḍaśāṣṭādaśe caiva naidhanaṃ ca gurūṇyatha ।। dvāviṃśatyakṣare pāde śeṣāṇi ca laghūnyatha ।
bhavanti yatra tajjñeyaṃ bhadrakaṃ nāmato yathā ।। bhrau caraṇe yadā viniyatau trikau kramavaśādathātikṛtividhau nrau ca tataḥ paraṃ ca rucirāvanantarakṛtau nagāvapi punaḥ । tacca daśāṣṭavarṇaracitā caturṣvapi tathā yatiśca satataṃ bhadrakavṛttameva khalu nāṭyayogakuśalairbudhairnigaditam ।। utplutamekahastacaraṇaṃ dvitīyakararecitaṃ vaṃśamṛdaṅgavādyamadhuraṃ vicitrakaraṇānugaṃ bahuvidham ।
bhadrakametadadya subhage vidagdhagaticeṣṭitaiḥ sulalitair nṛtyasi vibhramākulapadaṃ viviktarasabhāvitaṃ śaśimukhi ।। antyamekonaviṃśaṃ ca saptamaṃ satrayodaśam । ekādaśaṃ saptadaśaṃ pañcamaṃ ca gurūṇyatha ।। śeṣāṇi ca laghūni syurvikṛtyāścaraṇe budhaiḥ ।
vṛttaṃ tadaśvalalitaṃ vijñeyaṃ nāmato yathā ।। yadi ca nakāra ādiracitaḥ pade viracito anta eva lagau yadi ca nabhau tridhā ca nihitau krameṇa khalu madhyāvapi tathā । yadi ca samāśritaṃ hi vikṛtiṃ yatiśca daśabhistathaikasahitais tata iha kīrtitaṃ munigaṇairviśuddhacaritaistadaśvalalitam ।। vividhaturaṅganāgarathayodhasaṅkulamalaṃ balaṃ samuditaṃ śaraśataśaktikuntaparidhāsiyaṣṭivitataṃ bahupraharaṇam ।
ripuśatamuktaśastraravabhītaśaṅkitabhaṭaṃ bhayākuladiśaṃ kṛtamabhivīkṣya saṃyugamukhe samarpitaguṇaṃ tvayāśvalalitam ।। ṣaḍādāvaṣṭamaṃ caiva hyekādaśacaturdaśe । viṃśaṃ saptadaśaṃ caiva trayoviṃśaṃ tathaiva ca ।। etāni ca laghūni syuḥ śeṣāṇyatha gurūṇi ca ।
caturviṃśatike pāde meghamāleti sā yathā ।। yadi khalu caraṇasthitau nau trikau kṛtikāravyāstathā rāḥ syuḥ kramāt । bhavati yadi yatistathā saptabhiḥ saptabhistriṣvato anyā yatiḥ pañca vidyāttathā ।। pavanabalasamāhṛtā tīvragambhīranādā balākāvalīmekhalā kṣitidharasadṛśoccarūpā mahānīladhūmāñjanābhāmbugarbhodbhavā ।
surapatidhanurujjvalābaddhakakṣyā taḍiddyotasannāhapaṭṭījvalā gaganatalavisāriṇī prāvṛṣaṇyā dṛḍhaṃ meghamālādhikaṃ śobhate ।। ādyaṃ caiva caturthaṃ ca pañcamaṃ ṣaṣṭhameva ca । navamaṃ daśamaṃ caiva naidhanaṃ ca bhavedguru ।। laghūnyanyāni śeṣāṇi pāde syuḥ pañcaviṃśake ।
vṛttajjñaiḥ sā tu vijñeyā krauñcapādīti nāmataḥ ।। bhmau yadi pāde sbhāvapi ceṣṭāvabhikṛtirapi ca hi yadi khalu vihitā nāśca samudrāḥ syurviniviṣṭā yadi ca khalu guru bhavati nidhanagatam । pañcabhirādau chedamupetā punarapi yatiriha yadi khalu daśabhiḥ krauñcapadeyaṃ vṛttavidhāne suragaṇapitṛgaṇamunigaṇavihitā ।। yaḥ kila dākṣaṃ vidrutasomaṃ kratuvaramacamasamapagatakalaśaṃ pātitayūpaṃ kṣiptacaṣālaṃ vicayanamasamidhamapaśukacarukam ।
kārmukamuktenāśu cakāra vyapagatasuragaṇapitṛgaṇamiṣuṇā nityamasau te daityagaṇāriḥ pradahatu makhamiva ripugaṇamakhilam ।। yā kapilākṣī piṅgalakeśī kaliruciranudinamanunayakaṭhinā dīrghatarābhiḥ sthūlasirābhiḥ parivṛtavapuratiśayakuṭilagatiḥ । āyatajaṅghā nimnakapolā laghutarakucayugaparigatahṛdayā sā parihāryā krauñcapadā strī dhruvamiha niravadhisukhamabhilaṣatā ।। aṣṭāvādau gurūṇi syustathā caikonaviṃśakam ।
ekaviṃśaṃ ca vijñeyaṃ caturviṃśaṃ sanaidhanam ।। etāni guru saṃkhyāni śeṣāṇi ca laghūnyatha । ṣaḍviṃśatyakṣare pāde tadbhujaṅgavijṛmbhitam ।। yasyāṃ mau to nāḥ strau nityaṃ praticaraṇamatha gaditakāstrikā hyanupūrvaśaḥ ṣaḍviṃśatyāmekonāyāṃ ca yadi hi khalu yatirabhidhā caturbhirathāṣṭābhiḥ । paścādantyau lgau saṃyojyau yadi bhavati
vikasanaparaṃ bhujaṅgavijṛmbhitam ।। yathā rūpopetāṃ devaiḥ sṛṣṭāṃ samadagaja vilasitagatiṃ nirīkṣya tilottamāṃ prādakṣiṇyātprāptāṃ draṣṭuṃ bahuvadana macalanayanaṃ śiraḥ kṛtavān hariḥ । dīrghaṃ niśvasyāntargūḍhaṃ stanavadana kanakavalayaṃ bhujaṅgavijṛmbhitam ।। daṇḍakaṃ nāma vijñeyamutkṛteradhikataram ।
meghamālādikaṃ tatsyānnau cādau kāguhā trikāḥ ।। dviradakaraviluptahintālatālīvanāstvāṃ namasyanti vindhyādayaḥ parvatāḥ । muditajalacarākulāḥ saṃprakīrṇamalāḥ kīrtayantīva kīrtiṃ mahānimnagāḥ ।। etāni samavṛttāni mayoktāni dvijottamāḥ ।
viṣamārdhasamānāṃ tu punarvakṣyāmi lakṣaṇam ।। yatra pādāstu viṣamā nānāvṛttasamudbhavāḥ । grathitāḥ pādayogena tad vṛttaṃ viṣamaṃ smṛtam ।। dvau samaṃ dvau ca viṣamau vṛtte ardhaviṣame tathā ।
sarvapādaiśca viṣamairvṛttaṃ viṣamamucyate ।। hrasvādyamatha dīrghādyaṃ dīrghaṃ hrasvamathāpi vā । yugmojaviṣamaiḥ pādaiḥ vṛttamardhasamaṃ bhavet ।। pāde siddhe samaṃ siddhaṃ viṣamaṃ sārvapādikam ।
dvayorardhasamaṃ vidyādeṣa chedastu pādataḥ ।। chedāstu ye mayā proktā samavṛttavikalpitaḥ । trikairviṣamavṛttānāṃ saṃpravakṣyāmi lakṣaṇam ।। naidhane anyatarasyāṃ vai prathame pāda iṣyate ।
dvitīye caraṇe ca syādityanuṣṭup samāsataḥ ।। sau gau tu prathame pāde srau lgau cāpi dvitīyake । yugme ardhaviṣame pāde jñeyā pathyā tu sā trikaiḥ ।। priyadaivatamitrāsi priyasaṃbandhibāndhavā ।
priyadānaratā pathyā dayite tvaṃ priyāsi me ।। mrau gau tu prathame pāde ysau lgau ca dvitīyake । pāde bhau lgau tṛtīye ca caturthe tu tasau lagau ।। naivācāro na te mitraṃ na saṃbandhiguṇapriyā ।
sarvathā sarvaviṣamā pathyā na bhavasi priye ।। ayujorlakṣaṇaṃ hyetadviparītaṃ tu yatra ca । pathyā hi viparītā sā vijñeyā nāmato yathā ।। kṛtena ramaṇasya kiṃ sakhi roṣeṇa te apyartham ।
viparītā na pathyāsi tvaṃ jaḍe kena mohitā ।। caturthādakṣarādyatra trilaghu syādayuktataḥ । anuṣṭupcapalā sā tu vijñeyā nāmato yathā ।। na khalvasyāḥ priyatamaḥ śrotavyaṃ vyāhṛtaṃ sakhyā ।
nāradasya pratikṛtiḥ kathyate capalā hīyam ।। vipulā tu yuji jñeyā laghutvātsaptamasya tu । sarvatra saptamasyaiva keṣāṃcidvipulā yathā ।। saṃkṣiptā vajramadhye hi hemakumbhanibhastanī ।
vipulāsi priye śroṇyāṃ pūrṇacandranibhānane ।। gaṅgeva meghopagame āplāvitavasundharā । kūlavṛkṣānārujantī sravantī vipulā balāt ।। āgatā meghasamaye bhīru bhīrukulodgate ।
ekarātrau paragṛhaṃ corī bandhanamarhasi ।। evaṃ vividhayogāstu pathyāpādā bhavanti hi । yugmojaviṣamaiḥ pādaiḥ śeṣairanyaistrikairyathā ।। gurvantakaḥ sarvalaghustriko nityaṃ hi neṣyate ।
prathamādakṣarādyatra caturthātprāglaghuḥ smṛtaḥ ।। pathyāpādaṃ samāsthāpya trīṇyante tu gurūṇyatha । bhavanti pāde satataṃ budhaistadvakramiṣyate ।। dantakṣatādharaṃ subhru jāgaraglānanetraṃ ca ।
ratisaṃbhogakhinnaṃ te darśanīyataraṃ vaktram ।। ityeṣā sarvaviṣamā nāmato anuṣṭubucyate । tadvidāṃ matavaiṣamyaṃ trikādakṣaratastathā ।। pāde ṣoḍaśamātrāstu gāthāṃśakavikalpitāḥ ।
caturbhiraṃśakairjñeyā vṛttajñairvānavāsikā ।। asaṃsthitapadā suvihvalāṅgī madaskhalitaceṣṭitairmanojñā । kva yāsyasi varoru suratakāle viṣamā kiṃ vānavāsikā tvam ।। sjau sgau ca prathame pāde tathā caiva tṛtīyake ।
ketumatyāṃ gaṇāḥ proktāḥ bhrau ngau gaśca sadā budhaiḥ ।। sphuritādharaṃ cakitanetraṃ raktakapolamambujadalākṣam । kimidaṃ ruṣāpahṛtaśobhaṃ ketumatīsamaṃ vada mukhaṃ te ।। vaktrasyāparapūrvasya cādau nau ro lagau trikāḥ ।
najau rajau dvitīye ca śeṣāgraṃ punareva tu ।। prathame ca tṛtīye nau ralau gaśca prakīrtitaḥ । gaṇāścāparavaktre tu najau jrau dvicaturthayoḥ ।। sutanu jalaparītalocanaṃ jaladaniruddhamivendumaṇḍalam ।
kimidamaparavaktrameva te śaśivadane adya mukhaṃ parāṅmukham ।। nau yau tu prathame pāde njau jrau gaśca tathāpare । yatra tatpuṣpitāgrā syādyadi śeṣaṃ tu pūrvavat ।। pavanabalavidhūtacāruśākhaṃ pramuditakokilakaṇṭhanādaramyam ।
madhukaraparigīyamānaśabdaṃ varatanu paśya vanaṃ supuṣpitāgram ।। sjau slau cādau yathā nsau jgau bhnau jlau gaśca tathā punaḥ । sjau sjau gaśca trikā hyete udgatāyāḥ prakīrtitāḥ ।। tava romarājiratibhāti sutanu madanasya mañjarī ।
nābhikamalavivarotpatitā bhramarāvalīva kusumātsamudgatā ।। sjau slau ca tato nsau jgau nau sau ceti tṛtīyake । sjau sjau gaśca caturthe tu lalitāyā gaṇāḥ smṛtāḥ ।। lalitākulabhramitacāru vasanakaracārupallavā ।
pravikasitakamalakāntimukhī pravibhāsi devī surataśramāturā ।। evametāni vṛttāni samāni viṣamāṇi ca । nāṭakādyeṣu kāvyeṣu prayoktavyāni sūribhiḥ ।। santyanyānyapi vṛttāni yānyuktānīha piṇḍaśaḥ ।
na ca tāni prayojyāni na śobhāṃ janayanti hi ।। yānyataḥ pratiṣiddhāni gītake tāni yojayet । dhruvāyoge tu vakṣyāmi teṣāṃ caiva vikalpanam ।। vṛttalakṣaṇamevaṃ tu samāsena mayoditam ।
ata ūrdhvaṃ pravakṣyāmi hyāryāṇāmapi lakṣaṇam ।। pathyā ca vipulā caiva caṣalā mukhato aparā । jaghane capalā caiva āryāḥ pañca prakīrtitāḥ ।। āsāṃ tu saṃpravakṣyāmi yatimātrāvikalpanam ।
lakṣaṇaṃ niyamaṃ caiva vikalpaguṇasaṃśrayam ।। yatiśchedastu vijñeyaścaturmātro gaṇaḥ smṛtaḥ । dvitīyāntyau yujau pādāvayujau tvaparau smṛtau ।। gurumadhyavihīnastu caturgaṇasamanvitaḥ ।
ayuggaṇo vidhātavyo yuggaṇastu yathepsitaḥ ।। ṣaṣṭho vai dvivikalpastu naidhano hyekasaṃsthitaḥ । paścādardhe tu ṣaṣṭhaḥ syādekamātrastu kevalaḥ ।। dvivikalpastu ṣaṣṭho yo gurumadhyo bhavettu saḥ ।
tathā sarvalaghuścaiva yatisaṃjñāsamāśritā ।। dvitīyādilaghurjñeyaḥ saptame pañcame yatiḥ । prathamādirathāntye ca pañcame vā vidhīyate ।। gaṇeṣu triṣu pādasya yasyāḥ pathyā tu sā bhavet ।
ataśca vipulānyā tu vijñeyā yatilakṣaṇā ।। ayujaḥ sarvaguravo gurumadhyā gaṇā yujaḥ । yasyāḥ syuḥ pādayoge tu vijñeyā capalā hi sā ।। triṃśadādye tu vijñeyāḥ saptaviṃśatiścāpare ।
ubhayorardhayorjñeyo mātrāpiṇḍo vibhāgaśaḥ ।। triṃśattasyāśca yadi syuretāni dviguṇāni tu । trīṇyakṣarāṇi cānyāni nyasya saṃkhyāvibhāgaśaḥ ।। etāni laghusaṃjñāni nirdiṣṭāni samāsataḥ ।
sarveṣāṃ caivamāryāṇāmakṣarāṇāṃ yathākramam ।। ardhāṣṭamagaṇārdhā ca savavāryā prakīrtitā । ṣaṣṭhaśca dvivikalpastu naidhane hyekasaṃsthitaḥ ।। paścādvā yo gaṇaḥ ṣaṣṭha ekamātraḥ sa ucyate ।
dvivikalpastu yaḥ ṣaṣṭho gurumadhyo bhavettu saḥ ।। yathā sarvalaghuścaiva yatiḥ saṃkhyāsamāśritā । sā dvitīyā dvilaghukā saptame prathame yatiḥ ।। gurumadhyavihīnastu caturgaṇasamanvitaḥ ।
ayuggaṇo vidhātavyaḥ yuggaṇastu sa eva ca ।। prathamatṛtīyau pādau dvādaśamātrau bhavettu sā pathyā । vipulānyā khalu gaditā pūrvoditalakṣaṇopetā ।। raktamṛdupadmanetrā sitadīrghabahulamṛdukeśī ।
kasya tu pṛthumṛdujaghanā tanubāhvaṃ sodarī pathyā ।। vipulajaghanavadanastananayanaistāmrādharoṣṭhakaracaraṇaiḥ । āyatanāsāgaṇḍairlalāṭakarṇaiḥ śubhā kanyā ।। dvitīyaśca caturthaśca gurumadhyagato bhavet ।
ubhayorardhayoryatra vijñeyā capalā yathā ।। udbhaṭagāminī paruṣabhāṣiṇī kāmacihnakṛtaveṣā । jānāti māṃsayuktā surāpriyā sarvataścapalā ।। pūrvārdhe lakṣaṇaṃ hyetadasyāḥ sa ca mukhena tu ।
paścimārdhe tu capalā yasyāḥ sā jaghanena tu ।। āryāmukhe tu capalā tathāpi cāryā na me yataḥ sā kim । dakṣā gṛhakṛtyeṣu tathā duḥkhe bhavati duḥkhārtā ।। varamṛganayane capalāsi varoru śaśāṅkadarpaṇanibhāsye ।
kāmasya sārabhūte na pūrvamadacārujaghanena ।। ubhayorardhayoretallakṣaṇaṃ dṛśyate yadi । vṛttajñaiḥ sā tu vijñeyā sarvataścapalā sakhi ।। kāryau dvādaśamātrau ca pādāvādyau tṛtīyakau ।
aṣṭādaśa dvitīyaṃ ca tathā pañcadaśottamā ।। catuḥpañcaprakārāṇāṃ catuṣkāṇāṃ viśeṣataḥ । prastārayogamāsādya bāhulyaṃ saṃpradarśayet ।। pañcapañcāśadādyā tu triṃśadādyā tathaiva ca ।
āryā tvakṣarapiṇḍena vijñeyātra prayoktṛbhiḥ ।। triṃśatastvatha varṇebhyo laghuvarṇatrayaṃ bhavet । śeṣāṇi gurusaṃkhyāni hyevaṃ sarvatra nirdiśet ।। sarveṣāmeva cāryāṇāmakṣarāṇāṃ yathākramam ।
sarveṣāṃ jātivṛttānāṃ pūrvamuttarasaṃkhyayā ।। vikalpagaṇanāṃ kṛtvā saṃkhyāpiṇḍena nirdiśet । āryāgītirathāryaiva kevalaṃ tvaṣṭabhirgaṇaiḥ ।। itarārthe jaḥ ṣaṣṭhastu nalaghugaṇa iṣyate ।
vṛttairevaṃ tu vividhairnānāchandassamudbhavaiḥ । kāvyabandhāstu kartavyāḥ ṣaṭtriṃśallakṣaṇānvitāḥ ।। vibhūṣaṇaṃ cākṣarasaṃhatiśca śobhābhimānau guṇakīrtanaṃ ca । protsāhanodāharaṇe niruktaṃ guṇānuvādo atiśayaśca hetuḥ ।।
sārūpyamithyādhyavasāyasiddhi padoccayākrandamanorathāśca । ākhyānayāñcāpratiṣedhapṛcchā dṛṣṭāntanirbhāsanasaṃśayāśca ।। āśīḥ priyoktiḥ kapaṭaḥ kṣamā ca prāptiśca paścāttapanaṃ tathaiva । arthānuvṛttirhyupapattiyuktī kāryo anunītiḥ paridevanaṃ ca ।।
ṣaṭtriṃśadetāni hi lakṣaṇāni proktāni vai bhūṣaṇasaṃmitāni । kāvyeṣu bhāvārthagatāni tajjñaiḥ samyag prayojyāni yathārasaṃ tu ।। alaṅkārairguṇaiścaiva bahubhiḥ samalaṅkṛtam । bhūṣaṇairiva vinyastaistad bhūṣaṇamiti smṛtam ।।
yatrālpairakṣaraiḥ śliṣṭairvicitramupavarṇyate । tamapyakṣarasaṅghātaṃ vidyāllakṣaṇasaṃjñitam ।। siddhairarthaissamaṃ kṛtvā hyasiddho arthaḥ prasādhyate । yatra ślakṣṇavicitrārthā sā śobhetyabhidhīyate ।।
dhāryamāṇastu bahubhirvacanaiḥ kāryayuktibhiḥ । na yaḥ paryavatiṣṭheta so abhimānastu saṃjñitaḥ ।। kīrtyamānairguṇairyatra vividhārthasamudbhavaiḥ । doṣā na parikathyante tajjñeyaṃ guṇakīrtanam ।।
loke guṇātiriktānāṃ bahūnāṃ yatra nāmabhiḥ । eko abhiśabdyate yastu vijñeyaṃ guṇakīrtanam ।। utsāhajananaiḥ spaṣṭairarthairopamyasaṃśrayaiḥ । prasiddhairupagūḍhaṃ ca jñeyaṃ protsāhanaṃ budhaiḥ ।।
yatraikasyāpi śabdasya darśanātsubahūnyapi । yānti siddhimanuktāni tadudāharaṇaṃ smṛtam ।। niruktaṃ dvividhaṃ proktaṃ tathyaṃ cātathyameva vā । siddhiprasādhitaṃ tathyamatathyaṃ cāprasādhitam ।।
guṇānuvādo hīnānāmuttamairupamākṛtaḥ । uttamārthaviśeṣo yaḥ sa cāpyatiśayaḥ smṛtaḥ ।। bahūnāṃ bhāṣamāṇānāmekasyārthavinirṇayāt । siddhopamānavacanaṃ heturityabhisaṃjñitaḥ ।।
apadeśastu parokṣo yasmādutpadyate anukaraṇena । lakṣaṇasamānakaraṇāt sārūpyaṃ tattu nirdeśyam ।। abhūtapūrvairyatrārthaistulyasyārthasya nirṇayaḥ । sa mithyādhyavasāyastu procyate kāvyalakṣaṇe ।।
bahūnāṃ tu pradhānānāṃ madhye yannāma kīrtyate । ekārthasādhanakṛtaṃ sā siddhiriti kīrtyate ।। guṇairbahubhirekārthaiḥ padairyaḥ saṃpraśasyate । padoccayaṃ tu tadvidyānnānārthagrathanātmakam ।।
ātmabhāvamupanyasya parasādṛśyayuktibhiḥ । tīvrārthabhāṣaṇaṃ yatsyādākrandaḥ sa tu kīrtitaḥ ।। hṛdayasthasya bhāvasya suspaṣṭārthapradarśanam । anyāpadeśakathanairmanoratha iti smṛtaḥ ।।
apṛṣṭairathavā pṛṣṭairnirṇayaḥ kriyate tu yaḥ । ākhyānamiti tajjñeyaṃ lakṣaṇaṃ nāṭakāśrayam ।। ādau yatkrodhajananamante harṣapravardhanam । yattu priyaṃ punarvākyaṃ sā yāñcā parikīrtitā ।।
kāryeṣu viparīteṣu yadi kiñcit pravartate । nivāryate ca kāryajjñaiḥ pratiṣedhaḥ prakīrtitaḥ ।। yatrākārodbhavairvākyairātmānamathavā param । pṛcchannivābhidhatte arthaṃ sā pṛcchetyabhisaṃjñitā ।।
vidvān pūrvopalabdhau yatsamatvamupapādayet । nidarśanakṛtastajjñaiḥ sa dṛṣṭānta iti smṛtaḥ ।। anekayuktimadvākyamanekārthaprasādhakam । anekavākyasaṃyuktaṃ tannirbhāsanamucyate ।।
aparijñātatattvārthaṃ yatra vākyaṃ samāpyate । so anekatvādvicārāṇāṃ saṃśayaḥ parikīrtitaḥ ।। yatra śāstrārthasampannāṃ manorathasamudbhavām । aprārthanīyāmanyāṃ vā vidustāmāśiṣaṃ budhāḥ ।।
ādau yat krodhajananamante harṣapravardhanam । tat priyaṃ vacanaṃ jñeyamāśīrvādasamanvitam ।। chalayuktyā tvanyeṣāmabhisandhānābhibhāvakaṃkapaṭam । dvitriprayogayukto vijñeyaḥ kapaṭasaṅghātaḥ ।।
durjanodāhṛtai rūkṣaiḥ sabhāmadhye atitāḍitaḥ । akrodhaḥ krodhajananairvākyairyaḥ sā kṣamā bhavet ।। dṛṣṭvaivāvayavaṃ kañcidbhāvo yatrānumīyate । prāptiṃ tāmabhijānīyāllakṣaṇaṃ nāṭakāśrayam ।।
akāryaṃ sahasā kṛtvā'kṛtvā kāryamathāpi vā । santāpo manaso yastu paścāttāpaḥ prakīrtitaḥ ।। praśrayeṇārthasaṃyuktaṃ yatparasyānuvartanam । snehāddākṣiṇyayogādvā sānuvṛttistu saṃjñitā ।।
prāptānāṃ yatra doṣāṇāṃ kriyate śamanaṃ punaḥ । sā jñeyā hyupapattistu lakṣaṇaṃ nāṭakāśrayam ।। sādhyate yo arthasambandho mahadbhiḥ samavāyataḥ । parasparānukūlyena sā yuktiḥ parikīrtitā ।।
yatrāpasārayan doṣaṃ guṇamarthena yojayet । guṇābhivādaṃ doṣān vā kāryaṃ tallakṣaṇaṃ viduḥ ।। apūrvakrodhajanitamaparādhaṃ pramṛjya yat । sevārthaṃ madhuraṃ vākyamanunītiḥ prakīrtitā ।।
doṣairyadanyanāmoktaiḥ prasiddhārthaiḥ prayojayet । anyatrārthena sambaddhaṃ jñeyaṃ tat paridevanam ।। upamā rūpakaṃ caiva dīpakaṃ yamakaṃ tathā । alaṅkārāstu vijñeyā catvāro nāṭakāśrayāḥ ।।
yatkiñcit kāvyabandheṣu sādṛśyenopamīyate । upamā nāma sā jñeyā guṇākṛtisamāśrayā ।। ekasyaikena sā kāryā hyanekenāthavā punaḥ । anekasya tathaikena bahūnāṃ bahubhistathā ।।
tulyaṃ te śaśinā vaktramityekenaikasaṃśrayā । śaśāṅkavat prakāśante jyotīṃṣīti bhavettu yā ।। ekasyānekaviṣayā sopamā parikīrtitā । śyenabarhiṇabhāsānāṃ tulyārthamiti yā bhavet ।।
ekasya bahubhiḥ sāmyādupamā nāṭakāśrayā । bahūnāṃ bahubhirjñeyā ghanā iva gajā iti ।। praśaṃsā caiva nindā ca kalpitā sadṛśī tathā । yā kiñcitsadṛśī jñeyā sopamā pañcadhā budhaiḥ ।।
dṛṣṭvā tu tāṃ viśālākṣīṃ tutoṣa manujādhipaḥ । munibhiḥ sādhitāṃ kṛcchrāt siddhiṃ mūrtimatīmiva ।। sā taṃ sarvaguṇairhīnaṃ sasvaje karkaśacchavim । vane kaṇṭakinaṃ vallī dāvadagdhamiva drumam ।।
kṣaranto dānasalilaṃ lālāmantharagāminaḥ । mataṅgajā virājante jaṅgamā iva parvatāḥ ।। yattvayādya kṛtaṃ karma paricittānurodhinā । sadṛśaṃ tattavaiva syādatimānuṣakarmaṇaḥ ।।
sampūrṇacandravadanā nīlotpaladalekṣaṇā । mattamātaṅgagamanā samprāpteyaṃ sakhī mama ।। upamāyā budhairete bhedā jñeyāḥ samāsataḥ । śeṣā ye lakṣaṇairnoktāste grāhyāḥ kāvyalokataḥ ।।
nānādhikaraṇārthānāṃ śabdānāṃ saṃpradīpakam । ekavākyena saṃyuktaṃ taddīpakamucyate ।। prasṛtaṃ madhuraṃ cāpi guṇaiḥ sarvairalaṅkṛtam । kāvye yannāṭake viprāstaddīpakamiti smṛtam ।।
sarāṃsi haṃsaiḥ kusumaiśca vṛkṣā mattairdvirephaiśca saroruhāṇi । goṣṭhībhirudyānavanāni caiva tasminnaśūnyāni sadā kriyante ।। svavikalpena racitaṃ tulyāvayavalakṣaṇam । kiñcitsādṛśyasampannaṃ yadrūpaṃ rūpakaṃ tu tat ।।
nānādravyānurāgādyairyadaupamyaguṇāśrayam । rūpanirvarṇanāyuktaṃ tadrūpakamiti smṛtam ।। padmānanāstāḥ kumudaprahāsā vikāsinīlotpalacārunetrāḥ । vāpīstriyo haṃsakulairnaḥ svanadbhirvirejuranyonyamivāhvayantyaḥ ।।
śabdābhyāsastu yamakaṃ padādiṣu vikalpitam । viśeṣadarśanañcāsya gadato me nibodhata ।। pādāntayamakaṃ caiva kāñcīyamakameva ca । samudgayamakaṃ caiva vikrāntayamakaṃ tathā ।।
yamakaṃ cakravālaṃ ca sandaṣṭayamakaṃ tathā । padādiyamakañcaiva hyāmreḍitamathāpi ca ।। caturvyavasitañcaiva mālāyamakameva ca । etādṛśavidhaṃ jñeyaṃ yamakaṃ nāṭakāśrayam ।।
caturṇāṃ yatra pādānāmante syātsamamakṣaram । tadvai pādāntayamakaṃ vijñeyaṃ nāmato yathā ।। divīva lagnaṃ tapanīyamaṇḍalam । yathā taruṇyāḥ stanabhāramaṇḍalam ।।
lokānāṃ prabhaviṣṇurdaityendragadānipātanasahiṣṇuḥ । jayati suradaityajiṣṇurbhagavānasuravaramathanakārī viṣṇuḥ ।। pādasyānte tathā cādau syātāṃ yatra same pade । tatkāñcīyamakaṃ caiva vijñeyaṃ sūribhiryathā ।।
vyaktāvyaktā sārajanīnāṃ rajanīnām । rāmā rāmā vismayate ca smayate ca ।। ardhenaikena yadvṛttaṃ sarvameva samāpyate । samudgayamakaṃ nāma tajjñeyaṃ paṇḍitairyathā ।।
śobhate pravarakānanahastī । śobhate pravarakānanahastī ।। ekaikaṃ pādamutkramya dvau pādau sadṛśau yadi । vikrāntayamakaṃ nāma tadvijñeyamidaṃ yathā ।।
sa pūrvaṃ vāraṇo bhūtvā dviśṛṅga iva parvataḥ । abhavaddantavaikalyādviśṛṅga iva parvataḥ ।। pūrvasyāntena pādasya parasyādiryadā samaḥ । cakravaccakravālaṃ tu vijñeyaṃ nāmato yathā ।।
tulyātpādadvayādantyādekenādiryadā samaḥ । sarvatra cakravālantu tadvijñeyaṃ budhairyathā ।। śailā yathā śatrubhirāhatā hatā hatāśca bhūyastvanupuṅkhapuṅkhagaiḥ । khagaiśca sarvairyudhi sañcitāścitāścitādhirūḍhā nihitāstalaistalaiḥ ।।
ādau dvau yatra pādau tu bhavetāmakṣare samau । sandaṣṭayamakaṃ nāma vijñeyaṃ tadbudhairyathā ।। paśya paśya ramaṇasya me guṇān yena yena vaśagāṃ karoti mām । yena yena hi sameti darśanaṃ tena tena vaśagāṃ karoti mām ।।
ādau pādasya tu yatra syāt samāveśaḥ samākṣaraḥ । pādādiyamakaṃ nāma tadvijñeyaṃ budhairyathā ।। viṣṇuḥ sṛjati bhūtāni viṣṇuḥ saṃharate prajāḥ । viṣṇuḥ prasūte trailokyaṃ viṣṇurlokādhidaivatam ।।
pādasyāntaṃ padaṃ yatra dvirdvirekamihocyate । jñeyamāmreḍitaṃ nāma yamakaṃ tatra sūribhiḥ ।। vijṛmbhitaṃ niḥśvasitaṃ muhurmuhuḥ kathaṃ vidheyaṃ smaraṇaṃ pade pade । yathā ca te dhyānamidaṃ punaḥ punardhuvaṃgatā te rajanī vinā vinā ।।
sarve pādāḥ samā yatra bhavanti niyatākṣarāḥ । caturvyavasitaṃ nāma tadvijñeyaṃ budhairyathā ।। vāraṇānāmayameva kālo vāraṇānāmayameva kālaḥ । vāraṇānāmayameva kālo vāraṇānāmayameva kālaḥ ।।
nānārūpaiḥ svarairyuktaṃ yatraikaṃ vyañjanaṃ bhavet । tanmālāyamakaṃ nāma vijñeyaṃ paṇḍitairyathā ।। lalī balī halī mālī khelī mālī salī jalī । khalo balo abalo mālī musalī tvābhirakṣatu ।।
asau hi rāmā rativigrahapriyā rahaḥpragalbhā ramaṇaṃ manogatam । ratena rātriṃ ramayet pareṇa vā na cedudeṣyattaruṇaḥ paro ripuḥ ।। na puṣkarākṣaḥ kṣatajokṣitākṣaḥ kṣaratkṣatevyaḥ kṣatajaṃdurīkṣaḥ । kṣatairgavākṣairiva saṃvṛtājñaḥ sākṣāt sahasrākṣa ivāvabhāti ।।
ebhirarthakriyāpekṣaiḥ kāryaṃ kāvyaṃ tu lakṣaṇaiḥ । ataḥ paraṃ pravakṣyāmi kāvye doṣān guṇāṃstathā ।। gūḍhārthamarthāntaramarthahīnaṃ bhinnārthamekārthamabhiplutārtham । nyāyāvapetaṃ viṣamaṃ visandhi śabdacyutaṃ vai daśa kāvyadoṣāḥ ।।
paryāyaśabdābhihataṃ gūḍhārthamabhisaṃjñitam । avarṇyaṃ varṇyate yatra tadarthāntaramiṣyate ।। arthahīnaṃ tvasambaddhaṃ sāvaśeṣārthameva ca । bhinnārthamabhivijñeyamasabhyaṃ grāmyameva ca ।।
vivakṣito anya evārtho yatrānyārthena bhidyate । bhinnārthaṃ tadapi prāhuḥ kāvyaṃ kāvyavicakṣaṇāḥ ।। aviśeṣābhidhānaṃ yat tadekārthamiti smṛtam । abhiplutārthaṃ vijñeyaṃ yat padena samasyate ।।
nyāyādapetaṃ vijñeyaṃ pramāṇaparivarjitam । vṛttabhedo bhavedyatra viṣamaṃ nāma tadbhavet ।। anupaśiṣṭaśabdaṃ yat tadvisandhīti kīrtitam । śabdacyutañca vijñeyamaśabdasvarayojanāt ।।
ete doṣāstu vijñeyāḥ sūribhirnāṭakāśrayāḥ । guṇā viparyayādeṣāṃ mādhuryaudāryalakṣaṇāḥ ।। śleṣaḥ prasādaḥ samatāsamādhirmādhuryamojaḥ padasaukumāryam । arthasya ca vyaktirudāratā ca kāntiśca kāvyasya guṇā daśaite ।।
īpsitenārthajātena sambaddhānāṃ parasparam । śliṣṭatā yā padānāṃ hi śleṣa ityabhidhīyate ।। vicāragahanaṃ yatsyāt sphuṭañcaiva svabhāvataḥ । svataḥ supratibaddhañca śliṣṭaṃ tat parikīrtyate ।।
apyanukto budhairyatra śabdo artho vā pratīyate । sukhaśabdārthasaṃyogāt prasādaḥ parikīrtyate ।। nāticūrṇapadairyuktā na ca vyarthābhidāyibhiḥ । durbodhanaiśca na kṛtā samatvāt samatā matā ।।
anyonyasadṛśā yatra tathā hyanyonyabhūṣaṇāḥ । alaṅkārā guṇāścaiva samāḥ syuḥ samatāṃ matāḥ ।। abhiyuktairviśeṣastu yo arthasyehopalakṣyate । tena cārthena sampannaḥ samādhiḥ parikīrtyate ।।
upamāsviha dṛṣṭānāmarthānāṃ yatnatastathā । prāptānāṃ cātisaṃkṣepāt samādhirnirṇayo yataḥ ।। bahuśo yacchrutaṃ vākyamuktaṃ vāpi punaḥ punaḥ । nodvejayati yasmāddhi tanmādhuryamiti smṛtam ।।
samāsavadbhirvividhairvicitraiśca padairyutam । sānusvārairudāraiśca tadojaḥ parikīrtyate ।। avagīto api hīno api syādudāttāvabhāsakaḥ । yatra śabdārthasampattistadojaḥ parikīrtitam ।।
sukhaprayojyairyacchabdairyuktaṃ suśliṣṭasandhibhiḥ । sukumārārthasaṃyuktaṃ saukumāryaṃ taducyate ।। suprasiddhābhidhānā tu lokakarmavyavasthitā । yā kriyā kriyate kāvye sārthavyaktiḥ pratīyate ।।
yasyārthānupraveśena manasā parikalpyate । anantaraṃ prayogastu sā'rthavyaktirudāhṛtā ।। divyabhāvaparītaṃ yacchṛṅgārādbhutayojitam । anekabhāvasaṃyuktamudāratvaṃ prakīrtitam ।।
anekārthaviśeṣairyat sūktaiḥ sauṣṭhavasaṃyutaiḥ । upetamaticitrārthaiḥ udāttaṃ tacca kīrtyate ।। yanmanaśśrotraviṣayamāhlādayati hīnduvat । līlādyarthopapannāṃ vā tāṃ kāntiṃ kavayo viduḥ ।।
yo manaśśrotraviṣayaḥ prasādajanako bhavet । śabdabandhaḥ prayogeṇa sa kānta iti bhaṇyate ।। evamete hyalaṅkārā guṇā doṣāśca kīrtitāḥ । prayogameṣāṃ ca punarvakṣyāmi rasasaṃśrayam ।।
laghvakṣaraprāyakṛtamupamārūpakāśrayam । kāvyaṃ kāryaṃ tu nāṭyajñaiḥ vīraraudrādbhutāśrayam ।। gurvakṣaraprāyakṛtaṃ bībhatse karuṇe tathā । kadācidraudravīrābhyāṃ yadāgharṣaṇajaṃ bhavet ।।
rūpadīpakasaṃyuktamāryāvṛttasamāśrayam । śṛṅgāre ca rase vīre kāvyaṃ syānnāṭakāśrayam ।। uttarottarasaṃyuktaṃ vīre kāvyaṃ tu yadbhavet । jagatyatijagatyāṃ vā saṃkṛtyāṃ vāpi tadbhavet ।।
tathaiva yuddhasampheṭā utkṛtyāṃ saṃprakīrtitau । karuṇe śakvarī jñeyā tathaivātidhṛtirbhavet ।। yadvīre kīrtitaṃ cchandaḥ tadraudre api prayojayet । śeṣāṇāmarthayogena cchandaḥ kāryaḥ prayoktṛbhiḥ ।।
yacchandaḥ pūrvamuddiṣṭaṃ viṣamārdhasame samam । udāramadhuraiḥ śabdaistatkāryaṃ tu rasānugam ।। śabdānudāramadhurān pramadābhidheyān nāṭyāśrayeṣu kṛtiṣu prayayeta kartum । tairbhūṣitā bahu vibhānti hi kāvyabandhāḥ padmākarā vikasitā iva rājahaṃsaiḥ ।।
trividhaṃ hyakṣaraṃ kāryaṃ kavibhirnāṭakāśrayam । hrasvaṃ dīrghaṃ plutañcaiva rasabhāvavibhāvakam ।। ekamātraṃ bhaved hrasvaṃ dvimātraṃ dīrghamiṣyate । plutaṃ caiva trimātraṃ syādakṣaraṃ svarayojanāt ।।
smṛte cāsūyite caiva tathā ca paridevite । paṭhatāṃ brāhmaṇānāñca plutamakṣaramiṣyate ।। akārastu smṛte kāryaṃ ūkāraścāpyasūyite । paridevite tu hākāra oṃkāro adhyayane tathā ।।
hrasvadīrghaplutānīha yathābhāvaṃ yathārasam । kāvyayogeṣu sarveṣu hyakṣarāṇi prayojayet ।। cekrīḍitaprabhṛtibhirvikṛtaistu śabdaiḥ yuktā na bhānti lalitā bharataprayogāḥ । yajñakriyeva rurucarmadhuraiḥ kṛtāktaiḥ veśyā dvijairiva kamaṇḍaludaṇḍahastaiḥ ।।
mṛdulalitapadārthaṃ gūḍhaśabdārthahīnaṃ budhajanasukhabhogyaṃ yuktimannṛttayogyam । bahurasakṛtamārgaṃ sandhisandhānayuktaṃ bhavati jagati yogyaṃ nāṭakaṃ prekṣakāṇām ।। bhūṣaṇākṣarasaṅghātau śobhodāharaṇe tathā । hetusaṃśayadṛṣṭāntāḥ prāptābhiprāya eva ca ।।
nidarśanaṃ niruktaṃ ca siddhiścātha viśeṣaṇam । guṇātipātātiśayau tulyatarkaḥ padoccayaḥ ।। dṛṣṭaṃ caivopadiṣṭaṃ ca vicārastadviparyayaḥ । bhraṃśaścānunayo mālā dākṣiṇyaṃ garhaṇaṃ tathā ।।
arthāpattiḥ prasiddhiśca pṛcchā sārūpyameva ca । manorathaśca leśaśca kṣobho atha guṇakīrtanam ।। jñeyānyanuktasiddhiśca priyaṃ vacanameva ca । ṣaṭtriṃśallakṣaṇānyeva kāvyabandheṣu nirdiśet ।।
alaṅkārairguṇaiścaiva bahubhiḥ samalaṃkṛtam । bhūṣaṇairiva citrārthaistad bhūṣaṇamiti smṛtam ।। yatrālpairakṣaraiḥ śliṣṭairvicitramupavarṇyate । tamapyakṣarasaṅghātaṃ vidyāllakṣaṇasaṃjñitam ।।
siddhairarthaiḥ samaṃ kṛtvā hyasiddho arthaḥ prayujyate । yatra śliṣṭā vicitrārthā sā śobhetyabhidhīyate ।। yatra tulyārthayuktena vākyenābhipradarśanāt । sādhyante nipuṇairarthāstadudāharaṇaṃ smṛtam ।।
yat prayojanasāmarthyāt vākyamiṣṭārthasādhakam । samāsoktaṃ manogrāhi sa heturiti saṃjñitaḥ ।। aparijñātatattvārthaṃ vākyaṃ yatra samāpyate । anekatvādvicārāṇāṃ sa saṃśaya iti smṛtaḥ ।।
sarvalokamanogrāhi yastu pakṣārthasādhakaḥ । hetornidarśanakṛtaḥ sa dṛṣṭānta iti smṛtaḥ ।। dṛṣṭvaivāvayavān kāṃścid bhāvo yatrānumīyate । prāptiṃ tāmapi jānīyāllakṣaṇaṃ nāṭakāśrayam ।।
abhūtapūrvo yo apyarthaḥ sādṛśyātparikalpitaḥ । lokasya hṛdayagrāhī so abhiprāya iti smṛtaḥ ।। yatrārthānāṃ prasiddhānāṃ kriyate parikīrtanam । parāpekṣādyudāsārthaṃ tannidarśanamucyate ।।
niravadyasya vākyasya pūrvoktārthaprasiddhaye । yaducyate tu vacanaṃ niruktaṃ tadudāhṛtam ।। bahūnāṃ ca pradhānānāṃ nāma yatrābhikīrtyate । abhipretārthasiddhyarthaṃ sā siddhirabhidhīyate ।।
siddhān bahūn pradhānārthān uktvā yatra prayujyate । viśeṣayuktaṃ vacanaṃ vijñeyaṃ tadviśeṣaṇam ।। guṇābhidhānairvividhairviparītārthayojitaiḥ । guṇātipāto madhurairniṣṭhurārthairbhavedatha ।।
bahūn guṇān kīrtayitvā sāmānyajanasambhavān । viśeṣaḥ kīrtyate yastu jñeyaḥ so atiśayo budhaiḥ ।। rūpakairupasābhirvā tulyārthaiḥ suprayojitaiḥ । apratyakṣārthasaṃsparśastulyatarkaḥ prakīrtitaḥ ।।
bahūnāṃ ca prayuktānāṃ padānāṃ bahubhiḥ padaiḥ । uccayaḥ sadṛśārtho yaḥ sa vijñeyaḥ padoccayaḥ ।। yathādeśaṃ yathākālaṃ yathārūpaṃ ca varṇyate । yatpratyakṣaṃ parokṣaṃ vā dṛṣṭaṃ tadvarṇato api vā ।।
parigṛhya tu śāstrārthaṃ yadvākyamabhidhīyate । vidvanmanoharaṃ svantamupadiṣṭaṃ taducyate ।। pūrvāśayasamānārthairapratyakṣārthasādhanaiḥ । anekopādhisaṃyukto vicāraḥ parikīrtitaḥ ।।
vicārasyānyathābhāvastathā dṛṣṭopadiṣṭayoḥ । sandehātkalpyate yastu sa vijñeyo viparyayaḥ ।। vācyamarthaṃ parityajya dṛṣṭādibhiranekadhā । anyasminneva patanādiha bhraṃśaḥ sa iṣyate ।।
ubhayoḥ prītijanano viruddhābhiniviṣṭayoḥ । arthasya sādhakaścaiva vijñeyo anunayo budhaiḥ ।। īpsitārthaprasiddhyarthaṃ kīrtyate yatra sūribhiḥ । prayojanānyanekāni sā māletyabhisaṃjñitā ।।
hṛṣṭaiḥ prasannavadanairyatparasyānuvartanam । kriyate vākyaceṣṭābhistaddākṣiṇyamiti smṛtam ।। yatra saṃkīrtayan doṣaṃ guṇamarthena darśayet । guṇātipātād doṣādvā garhaṇaṃ nāma tadbhavet ।।
arthāntarasya kathane yatrānyo arthaḥ pratīyate । vākyamādhuryasampannā sārthāpattirudāhṛtā ।। vākyaiḥ sātiśayairuktā vākyārthasya prasādhakaiḥ । lokaprasiddhairbahubhiḥ prasiddhiriti kīrtitā ।।
yatrākārodbhavairvākyairātmānamathavā param । pṛcchyate cābhidhatte arthaṃ sā pṛcchetyabhisaṃjñitā ।। dṛṣṭaśrutānubhūtārthakathanādisamudbhavam । sādṛśyaṃ kṣobhajananaṃ sārūpyamiti saṃjñitam ।।
hṛdayasthasya vākyasya gūḍhārthasya vibhāvakam । anyāpadeśaiḥ kathanaṃ manoratha iti smṛtaḥ ।। yadvākyaṃ vākyakuśalairupāyenābhidhīyate । sadṛśārthābhiniṣpattyāḥ sa leśa iti kīrtitaḥ ।।
paradoṣairvicitrārthairyatrātmā parikīrtyate । adṛṣṭo apyanyo api vā kaścit sa tu kṣobha iti smṛtaḥ ।। loke guṇātiriktānāṃ guṇānāṃ yatra nāmabhiḥ । eko api śabdyate tattu vijñeyaṃ guṇakīrtanam ।।
prastāvenaiva śeṣo arthaḥ kṛtsno yatra pratīyate । vacanena vinānuktasiddhiḥ sā parikīrtitā ।। yatprasannena manasā pūjyaṃ pūjayituṃ vacaḥ । hṛṣṭaprakāśanārthaṃ tu sā priyoktirudāhṛtā ।।
etāni kāvyasya ca lakṣaṇāni ṣaṭtriṃśaduddeśanidarśanāni । prabandhaśobhākaraṇāni tajjñaiḥ samyak prayojyāni rasāyanāni ।। varttayiṣyāmyahaṃ viprā daśarūpavikalpanam । nāmataḥ karmataścaiva tathā caiva prayogataḥ ।।
nāṭakaṃ saprakaraṇamaṅko vyāyoga eva ca । bhāṇaḥ samavakāraśca vīthī prahasanaṃ ḍimaḥ ।। īhāmṛgaśca vijñeyā daśeme nāṭyalakṣaṇe । eteṣāṃ lakṣaṇamahaṃ vyākhyāsyāmyanupūrvaśaḥ ।।
sarveṣāmeva kāvyānāṃ mātṛkā vṛttayaḥ smṛtāḥ । ābhyo vinisṛtaṃ hyetaddaśarūpaṃ prayogataḥ ।। jātibhiḥ śrutibhiścaiva svarā grāmatvamāgatāḥ । yathā tathā vṛttibhedaiḥ kāvyabandhā bhavanti hi ।।
grāmau pūrṇasvarau dvau tu yathā vai ṣaḍjamadhyamau । sarvavṛttiviniṣpannau kāvyabandhau tathā tvimau ।। jñeyaṃ prakaraṇaṃ caiva tathā nāṭakameva ca । sarvavṛttiviniṣpannaṃ nānābandhasamāśrayam ।।
vīthī samavakāraśca tathehāmṛga eva ca । utsṛṣṭikāṅko vyāyogo bhāṇaḥ prahasanaṃ ḍimaḥ ।। kaiśikīvṛttihīnāni rūpāṇyetāni kārayet । ata ūrdhvaṃ pravakṣyāmi kāvyabandhavikalpanam ।।
prakhyātavastuviṣayaṃ prakhyātodāttanāyakaṃ caiva । rājarṣivaṃśyacaritaṃ tathaiva divyāśrayopetam ।। nānāvibhūtibhiryutamṛddhivilāsādibhirguṇaiścaiva । aṅkapraveśakāḍhyaṃ bhavati hi tannāṭakaṃ nāma ।।
nṛpatīnāṃ yaccaritaṃ nānārasabhāvaceṣṭitaṃ bahudhā । sukhaduḥkhotpattikṛtaṃ bhavati hi tannāṭakaṃ nāma ।। asyāvasthopetaṃ kāryaṃ prasamīkṣya binduvistārāt । kartavyo aṅkaḥ so api tu guṇānvitaṃ nāṭyatattvajñaiḥ ।।
aṅka iti rūḍhiśabdo bhāvaiśca rasaiśca rohayatyarthān । nānāvidhānayukto yasmāttasmādbhavedaṅkaḥ ।। aṅkasamāptiḥ kāryā kāvyacchedena bījasaṃhāraḥ । vastuvyāpī binduḥ kāvyasamuttho atra nityaṃ syāt ।।
yatrārthasya samāptiryatra ca bījasya bhavati saṃhāraḥ । kiñcidavalagnabinduḥ so aṅka iti sadāvagantavyaḥ ।। ye nāyakā nigaditāsteṣāṃ pratyakṣacaritasaṃyogaḥ । nānāvasthopetaḥ kāryastvaṅko aviprakṛṣṭastu ।।
nāyakadevīgurujanapurohitāmātyasārthavāhānām । naikarasāntaravihito hyaṅka iti sa veditavyastu ।। pañcākṣarā daśaparā hyaṅkāḥ syurnāṭake prakaraṇe ca । niṣkrāmaḥ sarveṣāṃ yasminnaṅkaḥ sa vijñeyaḥ ।।
krodhaprasādaśokāḥ śāpotsargo atha vidravodvāhau । adbhutasambhavadarśanamaṅke pratyakṣajāni syuḥ ।। ekadivasapravṛttaḥ kāryastvaṅko arthabījamadhikṛtya । āvaśyakakāryāṇāmavirodhena prayogeṣu ।।
ekāṅkena kadācidbahūni kāryāṇi yojayeddhīmān । āvaśyakāvirodhena tatra kāvyāni kāryāṇi ।। raṅgaṃ tu ye praviṣṭāḥ sarveṣāṃ bhavati tatra niṣkrāmaḥ । bījārthayuktiyuktaṃ kṛtvā kāvyaṃ yathārtharasam ।।
na bahūnīha kāryāṇi tvekāṅke viniyojayet । āvaśyakānāṃ kāryāṇāṃ virodho hi tathā bhavet ।। jñātvā divasāvasthāṃ kṣaṇayāmamuhūrtalakṣaṇopetām । vibhajetsarvamaśeṣaṃ pṛthakpṛthakkāvyamaṅkeṣu ।।
divasāvasānakāryaṃ yadyaṅke nopapadyate sarvam । aṅkacchedaṃ kṛtvā praveśakaistadvidhātavyam ।। viprakṛṣṭaṃ tu yo deśaṃ gacchetkāryavaśānugaḥ । aṅkacchede atha saṃkṣepānnirdiśettaṃ praveśakaiḥ ।।
sannihitanāyako aṅkaḥ kartavyo nāṭake prakaraṇe vā । parijanakathānubandhaḥ praveśako nāma vijñeyaḥ ।। prakaraṇanāṭakaviṣaye pañcādyā daśaparā bhavantyaṅkāḥ । aṅkāntarasandhiṣu ca praveśakāsteṣu tāvantaḥ ।।
anayorantaravihitaḥ praveśako arthakriyāṃ samabhivīkṣya । saṃkṣepārthaḥ sandhiṣvarthānāṃ saṃvidhātavyaḥ ।। aṅkacchedaṃ kṛtvā māsakṛtaṃ varṣasañcitaṃ vāpi । tatsarvaṃ kartavyaṃ varṣādūrdhvaṃ na tu kadācit ।।
yaḥ kaścitkāryavaśādgacchati puruṣaḥ prakṛṣṭamadhvānam । tatrāpyaṅkacchedaḥ kartavyaḥ pūrvavattajñaiḥ ।। aṅkāntarānusārī saṃkṣepārthamadhikṛtya bindūnām । prakaraṇanāṭakaviṣaye praveśakaḥ saṃvidhātavyaḥ ।।
nottamamadhyamapuruṣairācarito nāpyudāttavacanakṛtaḥ । prākṛtabhāṣācāraḥ prayogamāśritya kartavyaḥ ।। kālotthānagatirasau vyākhyāsaṃrambhakāryaviṣayāṇām । arthābhidhānayuktaḥ praveśakaḥ syādanekārthaḥ ।।
bahvāśrayamapi kāryaṃ praveśakaiḥ saṃkṣipecca sandhiṣu vā । bahucūrṇapadairyuktaṃ janayati khedaṃ prayogasya ।। yatrārthasya samāptirna bhavatyaṅke prayogabāhulyāt । vṛttāntasvalpakathaiḥ praveśakaiḥ so abhidhātavyaḥ ।।
yuddhaṃ rājyabhraṃśo maraṇaṃ nagaroparodhanaṃ caiva । pratyakṣāṇi tu nāṅke praveśakaiḥ saṃvidheyāni ।। aṅke praveśake ca prakaraṇamāśritya nāṭake vāpi । na vadhaḥ kartavyaḥ syādyo abhyudayī nāyakaḥ khyātaḥ ।।
apasaraṇameva kāryaṃ grahaṇaṃ vā sandhireva vā yojyaḥ । kāvyaśleṣairbahubhiryathārasaṃ nāṭyatattvajñaiḥ ।। na mahājanaparivāraṃ kartavyaṃ nāṭakaṃ prakaraṇaṃ vā । ye tatra kāryapuruṣāścatvāraḥ pañca vā te syuḥ ।।
kāryaṃ gopucchāgraṃ kartavyaṃ kāvyabandhamāsādya । ye codāttā bhāvāste sarve pṛṣṭhataḥ kāryāḥ ।। sarveṣāṃ kāvyānāṃ nānārasabhāvayuktiyuktānām । nirvahaṇe kartavyo nityaṃ hi raso adbhutastajjñaiḥ ।।
nāṭakalakṣaṇametanmayā samāsena kīrtitaṃ vidhivat । prakaraṇamataḥ paramahaṃ lakṣaṇayuktyā pravakṣyāmi ।। yatra kavirātmaśaktyā vastu śarīraṃ ca nāyakaṃ caiva । autpattikaṃ prakurute prakaraṇamiti tadbudhairjñeyam ।।
yadanārṣamathāhāryaṃ kāvyaṃ prakarotyabhūtaguṇayuktam । utpannabījavastu prakaraṇamiti tadapi vijñeyam ।। yannāṭake mayoktaṃ vastu śarīraṃ ca vṛttibhedāśca । tatprakaraṇe api yojyaṃ salakṣaṇaṃ sarvasandhiṣu tu ।।
vipravaṇikṣacivānāṃ purohitāmātyasārthavāhānām । caritaṃ yannaikavidhaṃ jñeyaṃ tatprakaraṇaṃ nāma ।। nodāttanāyakakṛtaṃ na divyacaritaṃ na rājasambhogam । bāhyajanasaṃprayuktaṃ tajjñeyaṃ prakaraṇaṃ tajjñaiḥ ।।
dāsaviṭaśreṣṭhiyutaṃ veśastryupacārakāraṇopetam । mandakulastrīcaritaṃ kāvyaṃ kāryaṃ prakaraṇe tu ।। sacivaśreṣṭhibrāhmaṇapurohitāmātyasārthavāhānām । gṛhavārtā yatra bhavenna tatra veśyāṅganā kāryā ।।
yadi veśayuvatiyuktaṃ na kulastrī saṅgamo api syāt । atha kulajanaprayuktaṃ na veśayuvatirbhavettatra ।। yadi vā kāraṇayuktyā veśakulastrīkṛtopacāraḥ syāt । avikṛtabhāṣācāraṃ tatra tu pāṭhyaṃ prayoktavyam ।।
madhyamapuruṣairnityaṃ yojyo viṣkambhako atra tattvajjñaiḥ । saṃskṛtavacanānugataḥ saṃkṣepārthaḥ praveśakavat ।। śuddhaḥ saṃkīrṇo vā dvividho viṣkambhako api kartavyaḥ । madhyamapātraḥ śuddhaḥ saṃkīrṇo nīcamadhyakṛtaḥ ।।
aṅkāntarālavihitaḥ praveśako arthakriyāṃ samabhivīkṣya । saṃkṣepātsandhīnāmarthānāṃ caiva kartavyaḥ ।। anayośca bandhayogādanyo bhedaḥ prayoktṛbhiḥ kāryaḥ । prakhyātastvitaro vā nāṭakayoge prakaraṇe vā ।।
prakaraṇanāṭakabhedādutpādyaṃ vastu nāyakaṃ nṛpatim । antaḥpurasaṅgītakakanyāmadhikṛtya kartavyā ।। strīprāyā caturaṅkā lalitābhinayātmikā suvihitāṅgī । bahunṛttagītapāṭhyā ratisambhogātmikā caiva ।।
rājopacārayuktā prasādanakrodhadambhasaṃyuktā । nāyakadevīdūtī saparijanā nāṭikā jñeyā ।। antarbhāvagatā hyeṣā bhāvayorubhayoryataḥ । ata eva daśaitāni rūpāṇītyuditāni vai ।।
prakaraṇanāṭakalakṣaṇamuktaṃ viprā mayā samāsena । vakṣyāmyataḥ paramahaṃ lakṣaṇaṃ yuktyā samavakāram ।। devāsurabījakṛtaḥ prakhyātodāttanāyakaścaiva । tryaṅkastathā trikapaṭastrividravaḥ syāttriśṛṅgāraḥ ।।
dvādaśanāyakabahulo hyaṣṭādaśanāḍikāpramāṇaśca । vakṣyāmyasyāṅkavidhiṃ yāvatyo nāḍikā yatra ।। aṅkastu saprahasanaḥ savidravaḥ sakapaṭaḥ savīthīkaḥ । dvādaśanāḍīvihitaḥ prathamaḥ kāryaḥ kriyopetaḥ ।।
kāryastathā dvitīyaḥ samāśrito nāḍikāścatasrastu । vastusamāpanavihito dvināḍikaḥ syāttṛtīyastu ।। nāḍīsaṃjñā jñeyā mānaṃ kālasya yanmuhūrtārdham । tannāḍikāpramāṇaṃ yathoktamaṅkeṣu saṃyojyam ।।
yā nāḍiketi saṃjñā kālavibhāge kriyābhisaṃpannā । kāryā ca sā prayatnādyathā krameṇaiva śāstroktā ।। aṅko aṅkastvanyārthaḥ kartavyaḥ kāvyabandhamāsādya । arthaṃ hi samavakāre hyapratisambandhamicchanti ।।
yuddhajalasambhavo vā vāyvagnigajendrasaṃbhramakṛto vā । nagaroparodhajo vā vijñeyo vidravastrividhaḥ ।। vastugatakramavihito devavaśādvā paraprayukto vā । sukhaduḥkhotpattikṛtastrividhaḥ kapaṭo atra vijñeyaḥ ।।
trividhaścātra vidhijñaiḥ pṛthakpṛthakkāryavihitārthaḥ । śṛṅgāraḥ kartavyo dharme cārthe ca kāme ca ।। yasmin dharmaprāpakamātmahitaṃ bhavati sādhanaṃ bahudhā । vrataniyamatapoyukto jñeyo asau dharmaśṛṅgāraḥ ।।
arthasyecchāyogādbahudhā caivārthato arthaśṛṅgāraḥ । strīsaṃprayogaviṣayeṣvarthārthā vā ratiryatra ।। kanyāvilobhanakṛtaṃ prāptau strīpuṃsayostu ramyaṃ vā । nibhṛtaṃ sāvegaṃ vā yasya bhavetkāmaśṛṅgāraḥ ।।
uṣṇiggāyatryādīnyanyāni ca yāni bandhakuṭilāni । vṛttāni samavakāre kavibhistāni prayojyāni ।। evaṃ kāryastajjñairnānārasasaṃśrayaḥ samavakāraḥ । vakṣyāmyataḥ paramahaṃ lakṣaṇamīhāmṛgasyāpi ।।
divyāpuruṣāśrayakṛto divyastrīkāraṇopagatayuddhaḥ । suvihitavastunibaddho vipratyayakārakaścaiva ।। uddhatapuruṣaprāyaḥ strīroṣagrathitakāvyabandhaśca । saṃkṣobhavidravakṛtaḥ saṃpheṭakṛtastathā caiva ।।
strībhedanāpaharaṇāvamardanaprāptavastuśṛṅgāraḥ । īhāmṛgastu kāryaḥ susamāhitakāvyabandhaśca ।। yadvyāyoge kāryaṃ ye puruṣā vṛttayo rasāścaiva । īhāmṛge api te syuḥ kevalamamarastriyā yogaḥ ।।
yatra tu vadhepsitānāṃ vadho hyudagro bhaveddhi puruṣāṇām । kiñcidvyājaṃ kṛtvā teṣāṃ yuddhaṃ śamayitavyam ।। īhāmṛgasya lakṣaṇamuktaṃ viprāḥ samāsayogena । ḍimalakṣaṇaṃ tu bhūyo lakṣaṇayuktyā pravakṣyāmi ।।
prakhyātavastuviṣayaḥ prakhyātodāttanāyakaścaiva । ṣaḍrasalakṣaṇayuktaścaturaṅko vai ḍimaḥ kāryaḥ ।। śṛṅgārahāsyavarjaṃ śeṣaiḥ sarvai rasaiḥ samāyuktaḥ । dīptarasakāvyayonirnānābhāvopasampannaḥ ।।
nirghātolkāpātairuparāgeṇendusūryayoryuktaḥ । yuddhaniyuddhādharṣaṇasaṃpheṭakṛtaśca kartavyaḥ ।। māyendrajālabahulo bahupustotthānayogayuktaśca । devabhujagendrarākṣasayakṣapiśācāvakīrṇaśca ।।
ṣoḍaśanāyakabahulaḥ sātvattyārabhaṭīvṛttisampannaḥ । kāryo ḍimaḥ prayatnānnānāśrayabhāvasampannaḥ ।। ḍimalakṣaṇamityuktaṃ mayā samāsena lakṣaṇānugatam । vyāyogasya tu lakṣaṇamataḥ paraṃ saṃpravakṣyāmi ।।
vyāyogastu vidhijñaiḥ kāryaḥ prakhyātanāyakaśarīraḥ । alpastrījanayuktastvekāhakṛtastathā caiva ।। bahavaśca tatra puruṣā vyāyacchante yathā samavakāre । na ca divyanāyakayuktaḥ kāryastvekāṅka evāyam ।।
na ca divyanāyakakṛtaḥ kāryo rājarṣināyakanibaddhaḥ । yuddhaniyuddhāgharṣaṇasaṃgharṣakṛtaśca kartavyaḥ ।। evaṃvidhastu kāryo vyāyogo dīptakāvyarasayoniḥ । vakṣyāmyataḥ paramahaṃ lakṣaṇamutsṛṣṭāṅkasya ।।
prakhyātavastuviṣayastvaprakhyātaḥ kadācideva syāt । divyapuruṣairviyuktaḥ śeṣairyukto bhavetpuṃbhiḥ ।। karuṇarasaprāyakṛto nivṛttayuddhodyataprahāraśca । strīparidevitabahulo nirveditabhāṣitaścaiva ।।
nānāvyākulaceṣṭaḥ sātvattyārabhaṭikaiśikīhīnaḥ । kāryaḥ kāvyavidhijñaiḥ satataṃ hyutsṛṣṭikāṅkastu ।। yaddivyanāyakakṛtaṃ kāvyaṃ saṃgrāmabandhavadhayuktam । tadbhārate tu varṣe kartavyaṃ kāvyabandheṣu ।।
kasmādbhāratamiṣṭaṃ varṣeṣvanyeṣu devavihiteṣu । hṛdyā sarvā bhūmiḥ śubhagandhā kāñcanī yasmāt ।। upavanagamanakrīḍā vihāranārīratipramodāḥ syuḥ । teṣu hi varṣeṣu sadā na tatra duḥkhaṃ na vā śokaḥ ।।
ye teṣāmadhivāsāḥ purāṇavādeṣu parvatāḥ proktāḥ । sambhogasteṣu bhavetkarmārambho bhavedasmin ।। prahasanamapi vijñeyaṃ dvividhaṃ śuddhaṃ tathā saṅkīrṇam । aṅkasya lakṣaṇamidaṃ vyākhyātamaśeṣayogamātragatam ।।
prahasanamataḥ paraṃ salakṣaṇaṃ saṃpravakṣyāmi । vakṣyāmi tayoryuktyā pṛthagpṛthaglakṣaṇaviśeṣam ।। bhagavattāpasaviprairanyairapi hāsyavādasambaddham । kāpuruṣasaṃprayuktaṃ parihāsābhāṣaṇaprāyam ।।
avikṛtabhāṣācāraṃ viśeṣabhāvopapannacaritapadam । niyatagativastuviṣayaṃ śuddhaṃ jñeyaṃ prahasanaṃ tu ।। veśyāceṭanapuṃsakaviṭadhūrtā bandhakī ca yatra syuḥ । anibhṛtaveṣaparicchadaceṣṭitakaraṇaistu saṃkīrṇam ।।
lokopacārayuktā yā vārtā yaśca dambhasaṃyogaḥ । sa prahasane prayojyo dhūrtapravivādasampannaḥ ।। vīthyaṅgaiḥ saṃyuktaṃ kartavyaṃ prahasanaṃ yathāyogyam । bhāṇasyāpi tu lakṣaṇamataḥ paraṃ saṃpravakṣyāmi ।।
ātmānubhūtaśaṃsī parasaṃśrayavarṇanāviśeṣastu । vividhāśrayo hi bhāṇo vijñeyastvekahāryaśca ।। paravacanamātmasaṃsthaṃ prativacanairuttamottamagrathitaiḥ । ākāśapuruṣakathitairaṅgavikārairabhinayaiścaiva ।।
dhūrtaviṭasaṃprayojyo nānāvasthāntarātmakaścaiva । ekāṅko bahuceṣṭaḥ satataṃ kāryo budhairbhāṇaḥ ।। bhāṇasyāpi hi nikhilaṃ lakṣaṇamuktaṃ tathāgamānugatam । vīthyāḥ saṃprati nikhilaṃ kathayāmi yathākramaṃ viprāḥ ।।
sarvarasalakṣaṇāḍhyā yuktā hyaṅgaistrayodaśabhiḥ । vīthī syādekāṅkā tathaikahāryā dvihāryā vā ।। adhamottamamadhyābhiryuktā syātprakṛtibhistisṛbhiḥ । uddhātyakāvalagitāvaspanditanālyasatpralāpāśca ।।
vākkelyatha prapañco mṛdavādhibale chalaṃ trigatam । vyāhāro gaṇḍaśca trayodaśāṅgānyudāhṛtānyasyāḥ ।। atha vīthī saṃproktā lakṣaṇameṣāṃ pravakṣyāmi । padāni tvagatārthāni ye narāḥ punarādarāt ।।
yojayanti padairanyaistaduddhātyakamucyate । yatrānyasmin samāveśya kāryamanyatprasādhyate ।। taccāvalagitaṃ nāma vijñeyaṃ nāṭyayoktṛbhiḥ । ākṣipte arthe tu kasmiṇścicchubhāśubhasamutthite ।।
kauśalāducyate anyo arthastadavaspanditaṃ bhavet । hāsyenopagatārthaprahelikā nāliketi vijñeyā ।। mūrkhajanasannikarṣe hitamapi yatra prabhāṣate vidvān । na ca gṛhyate asya vacanaṃ vijñeyo asatpralāpo asau ।।
ekadviprativacanā vākkelī syātprayoge asmin । yadasadbhūtaṃ vacanaṃ saṃstavayuktaṃ dvayoḥ parasparaṃ yattu ।। ekasya cārthahetoḥ sa hāsyajananaḥ prapañcaḥ syāt । yatkāraṇād guṇānāṃ doṣīkaraṇaṃ bhavedvivādakṛtam ।।
doṣaguṇīkaraṇaṃ vā tanmṛdavaṃ nāma vijñeyam । paravacanamātmanaścottarottarasamudbhavaṃ dvayoryatra ।। anyonyārthaviśeṣakamadhibalamiti tad budhairjñeyam । anyārthameva vākyaṃ chalamabhisandhānahāsyaroṣakaram ।।
śrutisārūpyādyasmin bahavo arthā yuktibhirniyujyante । yaddhāsyamahāsyaṃ vā tattrigataṃ nāma vijñeyam ।। pratyakṣavṛttirukto vyāhāro hāsyaleśārthaḥ । saṃrambhasaṃbhramayutaṃ vivādayuktaṃ tathāpavādakṛtam ।।
bahuvacanākṣepakṛtaṃ gaṇḍaṃ pravadanti tattvajñāḥ । iti daśarūpavidhānaṃ sarvaṃ proktaṃ mayā hi lakṣaṇataḥ । punarasya śarīragataṃ sandhividhau lakṣaṇaṃ vakṣye ।। itivṛttaṃ tu nāṭyasya śarīraṃ parikīrtitam ।
pañcabhiḥ sandhibhistasya vibhāgaḥ samprakalpitaḥ ।। itivṛttaṃ dvidhā caiva budhastu parikalpayet । ādhikarikamekaṃ syāt prāsaṅgikamathāparam ।। yatkāryaṃ hi phalaprāptyā sāmarthyātparikalpyate ।
tadādhikārikaṃ jñeyamanyatprāsaṅgikaṃ viduḥ ।। kāraṇātphalayogyasya vṛttaṃ syādādhikārikam । tasyopakaraṇārthaṃ tu kīrtyate hyānuṣaṅgikam ।। kaveḥ prayatnānnetṝṇāṃ yuktānāṃ viddhyupāśrayāt ।
kalpyate hi phalaprāptiḥ samutkarṣātphalasya ca ।। (laukikī sukhaduḥkhākhyā yathāvasthā rasodbhavā । daśadhā manmathāvasthā vyavasthāstrividhā matā) ।। saṃsāre phalayāge tu vyāpāraḥ kāraṇasya yaḥ ।
tasyānupūrvyā vijñeyā pañcāvasthā prayoktṛbhiḥ ।। prārambhaśca prayatnaśca tathā prāpteśca saṃbhavaḥ । niyatā ca phalaprāptiḥ phalayogaśca pañcamaḥ ।। autsukyamātrabandhastu yadbījasya nibadhyate ।
mahataḥ phalayogasya sa phalārambha iṣyate ।। apaśyataḥ phalaprāptiṃ vyāpāro yaḥ phalaṃ prati । paraṃ cautsukyagamanaṃ sa prayatnaḥ prakīrtitaḥ ।। īṣatprāptiryadā kācitphalasya parikalpate ।
bhāvamātreṇa tu prāhurvidhijñāḥ prāptisambhavam ।। niyatāṃ tu phalaprāptiṃ yadā bhāvena paśyati । niyatāṃ tāṃ phalaprāptiṃ saguṇāṃ paricakṣate ।। abhipretaṃ samagraṃ ca pratirūpaṃ kriyāphalam ।
itivṛtte bhavedyasmin phalayogaḥ prakīrtitaḥ ।। sarvasyaiva hi kāryasya prārabdhasya phalārthibhiḥ । etāstvanukrameṇaiva pañcāvasthā bhavanti hi ।। āsāṃ svabhāvabhinnānāṃ parasparasamāgamāt ।
vinyāsa ekabhāvena phalahetuḥ prakīrtitaḥ ।। itivṛttaṃ samākhyātaṃ pratyagevādhikārikam । tadārambhādi kartavyaṃ phalāntaṃ ca yathā bhavet ।। pūrṇasandhi ca kartavyaṃ hīnasandhyapi vā punaḥ ।
niyamāt pūrṇasandhi syāddhīnasandhyatha kāraṇāt ।। ekalope caturthasya dvilope tricaturthayoḥ । dvitīyatricaturthānāṃ trilope lopa iṣyate ।। prāsaṅgike parārthatvānna hyeṣa niyamo bhavet ।
yadvṛttaṃ sambhavettatra tadyojyamavirodhataḥ ।। itivṛtte yathāvasthāḥ pañcārambhādikāḥ smṛtāḥ । arthaprakṛtayaḥ pañca tathā bījādikā api ।। bījaṃ binduḥ patākā ca prakarī kāryameva ca ।
arthaprakṛtayaḥ pañca jñātvā yojyā yathāvidhi ।। svalpamātraṃ samutsṛṣṭaṃ bahudhā yadvisarpati । phalāvasānaṃ yaccaiva bījaṃ tatparikīrtitam ।। prayojanānāṃ vicchede yadavicchedakāraṇam ।
yāvatsamāptirbandhasya sa binduḥ parikīrtitaḥ ।। yadvṛttaṃ tu parārthaṃ syāt pradhānasyopakārakam pradhānavacca kalpyeta sā patāketi kīrtitā ।। phalaṃ prakalpyate yasyāḥ parārthāyaiva kevalam । anubandhavihīnatvāt prakarīti vinirdiśet ।।
yadādhikārikaṃ vastu samyak prājñaiḥ prayujyate । tadartho yaḥ samārambhastatkāryaṃ parikīrtitam ।। eteṣāṃ yasya yenārtho yataśca guṇa iṣyate । tat pradhānaṃ tu kartavyaṃ guṇabhūtānyataḥ param ।।
eko aneko api vā sandhiḥ patākāyāṃ tu yo bhavet । pradhānārthānuyāyitvādanusandhiḥ prakīrtyate ।। āgarbhādāvimarśādvā patākā vinivartate । kasmādyasmānnibandho asyāḥ parārthaḥ parikīrtyate ।।
yatrārthe cintite anyasminstallinṅgo anyaḥ prayujyate । āgantukena bhāvena patākāsthānakaṃ tu tat ।। sahasaivārthasampattirguṇavatyupakārataḥ । patākāsthānakamidaṃ prathamaṃ parikīrtitam ।।
vacaḥ sātiśayaṃ kliṣṭaṃ kāvyabandhasamāśrayam । patākāsthānakamidaṃ dvitīayaṃ parikīrtitam ।। arthopakṣepaṇaṃ yatra līnaṃ savinayaṃ bhavet । śliṣṭapratyuttaropetaṃ tṛtīyamidamiṣyate ।।
dvyartho vacanavinyāsaḥ suśliṣṭaḥ kāvyayojitaḥ । upanyāsasuyuktaśca taccaturthamudāhṛtam ।। [yatra sātiśayaṃ vākyamarthopakṣepaṇaṃ bhavet । vināśidṛṣṭamante ca patākārdhaṃ tu tadbhavet ] ।।
catuṣpatākāparamaṃ nāṭake kāryayiṣyate । pañcabhiḥ sandhibhiryuktaṃ tāṃśca vakṣyāmyataḥ param ।। mukhaṃ pratimukhaṃ caiva garbho vimarśa eva ca । tathā nirvahaṇaṃ ceti nāṭake pañca sandhayaḥ ।।
[pañcabhiḥ sandhibhiryuktaṃ pradhānamanu kīrtyate । śeṣāḥ pradhānasandhīnāmanugrāhyanusandhayaḥ] ।। yatra bījasamutpattirnānārtharasasambhavā । kāvye śarīrānugatā tanmukhaṃ parikīrtitam ।।
bījasyodghāṭanaṃ yatra dṛṣṭanaṣṭamiva kvacit । mukhanyastasya sarvatra tadvai pratimukhaṃ smṛtam ।। udbhedastasya bījasya prāptiraprāptireva vā । punaścānveṣaṇaṃ yatra sa garbha iti saṃjñitaḥ ।।
garbhanirbhinnabījārtho vilobhanakṛto athavā । krodhavyasanajo vāpi sa vimarśa iti smṛtaḥ ।। samānayanamarthānāṃ mukhādyānāṃ sabījinām । nānābhāvottarāṇāṃ yadbhavennirvahaṇaṃ tu tat ।।
ete tu sandhayo jñeyā nāṭakasya prayoktṛbhiḥ । tathā prakaraṇāsyāpi śeṣāṇāṃ ca nibodhata ।। ḍimaḥ samavakāraśca catuḥsandhī prakīrtitau । na tayoravamarśastu kartavyaḥ kavibhiḥ sadā ।।
vyāyogehāmṛgau cāpi sadā kāryau trisandhikau । garbhāvamarśau na syātāṃ tayorvṛttiśca kaiśikī ।। dvisandhi tu prahasanaṃ vīthyaṅko bhāṇa eva ca । mukhanirvahane tatra kartavye kavibhiḥ sadā ।।
[vīthī caiva hi bhāṇaśca tathā prahasanaṃ punaḥ । kaiśikīvṛttihīnāni kāryāṇi kavibhiḥ sadā ] ।। evaṃ hi sandhayaḥ kāryā daśarūpe prayoktṛbhiḥ । punareṣāṃ tu sandhīnāmaṅgakalpaṃ nibodhadata ।।
sandhināṃ yāni vṛttāni pradeśeṣvanupūrvaśaḥ । svasampadguṇayuktāni tānyaṅgānyupadhārayet ।। iṣṭasyārthasya racanā vṛttāntasyānupakṣayaḥ । rāgaprāptiḥ prayogasya guhyānāṃ caiva gūhanam ।।
āścaryavadabhikhyānaṃ prakāśyānāṃ prakāśanam । aṅgānāṃ ṣaḍvidhaṃ hyetad dṝṣṭaṃ śāstre prayojanam ।। aṅgahīno naro yadvannaivārambhakṣamo bhavet । aṅgahīnaṃ tathā kāvyaṃ na prayogakṣamaṃ bhavet ।।
udāttamapi tatkāvyaṃ syādaṅgaiḥ parivarjitam । hīnatvāddhi prayogasya na satāṃ rañjayenmanaḥ ।। kāvyaṃ yadapi hīnārthaṃ samyadaṅgaiḥ samanvitam । dīptatvāttu prayogasya śobhāmeti na saṃśayaḥ ।।
[tasmāt sandhipradeśeṣu yathāyogaṃ yathārasam । kavināṅgāni kāryāṇi samyaktāni nibodhata] ।। upakṣepaḥ parikaraḥ parinyāso vilobhanam । yuktiḥ prāptiḥ samādhānaṃ vidhānaṃ paribhāvanā ।।
udbhedaḥ karaṇaṃ bheda etānyaṅgāni vai mukhe । tathā pratimukhe caiva śṛṇutāṅgāni nāmataḥ ।। vilāsaḥ parisarpaśca vidhūtaṃ tāpanaṃ tathā । narma narmadyutiścaiva tathā pragayaṇaṃ punaḥ ।।
nirodhaścaiva vijñeyaḥ paryupāsanameva ca । puṣpaṃ vajramupanyāso varṇasaṃhāra eva ca ।। etāni vai pratimukhe garbhe aṅgāni nibodhata । abhūtāharaṇaṃ mārgo rūpodāharaṇe kramaḥ ।।
saṃgrahaścānumānaṃ ca prārthanākṣiptameva ca । toṭakādhibale caiva hyudvego vidravastathā ।। etānyaṅgāni vai garbhe hyavamarśe nibodhata । apavādaśca saṃpheṭo vidravaḥ śaktireva ca ।।
vyavasāyaḥ prasaṅgaśca dyutiḥ khedo niṣedhanam । virodhanamathādānaṃ chādanaṃ ca prarocanā ।। vyavahāraśca yuktiśca vimarśāṅgānyamūni ca । sandhirnirodho grathanaṃ nirṇayaḥ paribhāṣaṇam ।।
dyutiḥ prasāda ānandaḥ samayo hyupagūhanam । bhāṣaṇaṃ pūrvavākyaṃ ca kāvyasaṃhāra eva ca ।। praśastiriti saṃhāre jñeyānyaṅgāni nāmataḥ । catuṣṣaṣṭhi budhairjñeyānyetānyaṅgāni sandhiṣu ।।
[sampādanārthaṃ bījasya samyaksiddhikarāṇi ca । kāryāṇyetāni kavibhirvibhajyārthāni nāṭake ] ।। punareṣāṃ pravakṣyāmi lakṣaṇāni yathākramam । kāvyārthasya samutpattirupakṣepa iti smṛtaḥ ।।
yadutpannārthabāhulyaṃ jñeyaḥ parikarastu saḥ । tanniṣpattiḥ parinyāso vijñeyaḥ kavibhiḥ sadā ।। guṇanirvarṇanaṃ caiva vilobhanamiti smṛtam । sampradhāraṇamarthānāṃ yuktirityabhidhīyate ।।
sukhārthasyābhigamanaṃ prāptirityabhisaṃjñitā । bījārthasyopagamanaṃ samādhānamiti smṛtam ।। sukhaduḥkhakṛto yo arthastadvidhānamiti smṛtam । kutūhalottarāvego vijñeyā paribhāvanā ।।
bījārthasya praroho yaḥ sa udbheda iti smṛtaḥ । prakṛtārthasamārambhaḥ karaṇaṃ nāma tadbhavet ।। saṃghātabhedanārtho yaḥ sa bheda iti kīrtitaḥ । [etāni tu mukhāṅgāni vakṣye pratimukhe punaḥ] ।।
samīhā ratibhogārthā vilāsa iti saṃjñitaḥ । dṛṣṭanaṣṭānusaraṇaṃ parisarpa iti smṛtaḥ ।। kṛtasyānunayasyādau vidhūtaṃ hyaparigrahaḥ । apāyadarśanaṃ yattu tāpanaṃ nāma tadbhaveet ।।
krīḍārthaṃ vihitaṃ yattu hāsyaṃ narmeti tatsmṛtam doṣapracchādanārthaṃ tu hāsyaṃ narmadyutiḥ smṛtā ।। uttarottaravākyaṃ tu bhavetpragayaṇaṃ punaḥ । yā tu vyasanasaṃprāptiḥ sa nirodhaḥ prakīrtitaḥ ।। kruddhasyanunayo yastu bhavettatparyupāsanam ।
viśeṣavacanaṃ yattu tatpuṣpamiti saṃjñitam ।। pratyakṣarūkṣaṃ yadvākyaṃ vajraṃ tadabhidhīyate । upapattikṛto yo artha upanyāsaśca sa smṛtaḥ ।। cāturvarṇyopagamanaṃ varṇasaṃhāra iṣyate ।
kapaṭāpāśrayaṃ vākyamabhūtāharaṇaṃ viduḥ ।। tattvārthavacanaṃ caiva mārga ityabhidhīyate । citrārthasamavāye tu vitarko rūpamiṣyate । yatsātiśayavadvākyaṃ tadudāharaṇaṃ smṛtam ।।
bhāvatattvopalabdhistu krama ityabhidhīyate । sāmadānādisaṃpannaḥ saṃgrahaḥ parikīrtitaḥ ।। ratiharṣotsavānāṃ tu prārthanā prārthanā bhavet । garbhasyodbhedanaṃ yatsākṣiptirityabhidhīyate ।।
saṃrambhavacanaṃ caiva toṭakaṃ tviti saṃjñitam । kapaṭenātisaṃdhānaṃ bruvate adhibalaṃ budhāḥ ।। bhayaṃ nṛpāridasyūtthamudvegaḥ parikīrtitaḥ । śaṅkā bhayatrāsakṛto vidrayaḥ samudāhṛtaḥ ।।
doṣaprakhyāpanaṃ yattu so apavāda iti smṛtaḥ । roṣagrathitavākyaṃ tu saṃpheṭaḥ parikīrtitaḥ ।। guruvyatikramo yastu sa dravaḥ parikīrtitaḥ । virodhipraśamo yaśca sa śaktiḥ parikīrtitā ।।
vyavasāyaśca vijñeyaḥ pratijñāhetusaṃbhavaḥ । prasaṅgaścaiva vijñeyo gurūṇā parikīrtanam ।। vākyamādharṣasaṃyuktaṃ dyutistajjñairudāhṛtā । manaśceṣṭāviniṣpannaḥ śramaḥ kheda udāhṛtaḥ ।।
īpsitārthapratīghātaḥ pratiṣedhaḥ prakīrtitaḥ । kāryātyayopagamanaṃ virodhanamiti smṛtam ।। bījakāryopagamanamātānamiti saṃjñitam । apamānakṛtaṃ vākyaṃ kāryārthaṃ cchādanaṃ bhavet ।।
prarocanā sa vijñeyā saṃhārārthapradarśinī । [pratyakṣavacanaṃ yattu sa vyāhāra iti smṛtaḥ ।। savicchedaṃ vaco yatra sā yuktiriti saṃjñitā । jñeyā vicalanā tajjñairavamānārthasaṃyuta] ।।
[etānyavamṛśe aṅgāni saṃhāre tu nibodhata] । mukhabījopagamanaṃ sandhirityabhidhīyate ।। kāryasyānveṣaṇaṃ yuktyā nirodha iti kīrtitaḥ । upakṣepastu kāryāṇāṃ grathanaṃ parikīrtitam ।।
anubhūtārthakathanaṃ nirṇayaḥ samudāhṛtaḥ । parivādakṛtaṃ yasyāttadāhuḥ paribhāṣaṇam ।। labdhasyārthasya śamanaṃ dyutimācakṣate punaḥ । samāgamastathārthānāmānandaḥ parikīrtitaḥ ।।
duḥkhasyāpagamo yastu samayaḥ sa nigadyate । śuśrūṣādyupasaṃpannaḥ prasādaḥ prītirucyate ।। adbhutasya tu saṃprāptirūpagūhanamiṣyate । sāmadānādi saṃpannaṃ bhāṣaṇaṃ samudāhṛtam ।।
pūrvavākyaṃ tu vijñeyaṃ yathoktārthapradarśanam । varapradānasaṃprāptiḥ kāvyasaṃhāra iṣyate ।। nṛpadeśapraśāntiśca praśastirabhidhīyate । yathāsandhi tu kartavyānyetānyaṅgāni nāṭake ।।
kavibhiḥ kāvyakuśalai rasabhāvamapekṣya tu । saṃmiśrāṇi kadācittu dvitriyogena vā punaḥ ।। jñātvā kāryamavasthāṃ ca kāryāṇyaṅgāni sandhiṣu । eteṣāmeva cāṅgānāṃ saṃbaddhānyarthayuktitaḥ ।।
sandhyantarāṇi sandhīnāṃ viśeṣāstvekaviṃśatiḥ । sāmabhedastathā daṇḍaḥ pradānaṃ vadha eva ca ।। pratyutpannamatitvaṃ ca gotraskhalitameva ca । sāhasaṃ ca bhayaṃ caiva hrīrmāyā krodha eva ca ।।
ojaḥ saṃvaraṇaṃ bhrāntistathā hetvapadhāraṇam । dūto lekhastathā svapnaścitraṃ mada iti smṛtam ।। [viṣkambhacūlikā caiva tatha caiva praveśakaḥ । aṅkāvatāro aṅkamukhamarthopakṣepapañcakam ।।
madhyamapuruṣaniyojyo nāṭakamukhasandhimātrasaṃcāraḥ । viṣkambhakastu kāryaḥ purohitāmātyakañcukibhiḥ ।। śuddhaḥ saṃkīrṇo vā dvividho viṣkaṃbhakastu vijñeyaḥ । madhyamapātraiḥ śuddhaḥ saṃkīrṇo nīcamadhyakṛtaḥ ।।
antaryavanikāsaṃsthaiḥ sūtādibhiranekadhā । arthopakṣepaṇaṃ yattu kriyate sā hi cūlikā ।। aṅkāntarānusārī saṃkṣepārthamadhikṛtya bindūnām । prakaraṇanāṭakaviṣaye praveśako nāma vijñeyaḥ ।।
aṅkānta eva cāṅko nipatati yasmin prayogamāsādya । bījārthayuktiyukto jñeyo hyaṅkāvatāro asau ।। viṣliṣṭamukhamaṅkasya striyā vā puruṣeṇa vā । yadupakṣipyate pūrvaṃ tadaṅkamukhamucyate] ।।
anyānyapi lāsyavidhāvaṅgāni tu nāṭakopayogīni । asmādviniḥsṛtāni tu bhāṇa ivaiakaprayojyāni ।। [bhāṇākṛtivallāsyaṃ vijñeyaṃ tvekapātrahāryaṃ vā । prakaraṇavadūhya kāryāsaṃstavayuktaṃ vividhabhāvam] ।।
geyapadaṃ sthitapāṭhyamāsīnaṃ puṣpagaṇḍikā । pracchedakaṃ trimūḍhaṃ ca saindhavākhyaṃ dvimūḍhakam ।। uttamottamakaṃ caivamuktapratyuktameva ca । lāsye daśavidhaṃ hyetadaṅganirdeśalakṣaṇam ।।
āsaneṣūpaviṣṭairyattantrībhāṇḍopabṛṃhitam । gāyaneairgīyate śuṣkaṃ tadgeyapadamucyate ।। [yā nṛtyatyāsanā nārī geyaṃ priyaguṇānvitam । sāṅgopāṅgavidhānena tadgeyapadamucyate] ।।
prākṛtaṃ yadviyuktā tu paṭhedāttarasaṃ sthitā । madanānalataptāṅgī sthitapāṭhyaṃ taducyate ।। [bahucārīsamāyuktaṃ pañcapāṇikalānugam । cañcatpuṭena vā yuktaṃ sthitapāṭhyaṃ vidhīyate] ।।
āsīnamāsyate yatra sarvātodyavivarjitam । aprasāritagātraṃ ca cintāśokasamanvitam ।। nṛttāni vividhāni syurgeyaṃ gāne ca saṃśritan । ceṣṭābhiścāśrayaḥ puṃsā yatra sā puṣpagaṇḍikā ।।
[yatra strī naraveṣeṇa lalitaṃ saṃskṛtaṃ paṭhet । sakhīnāṃ tu vinodāya sā jñeyā puṣpagaṇḍikā ।। nṛttaṃ tu vividhaṃ yatra gītaṃ cātodyasaṃyutam । striyaḥ puṃvacca ceṣṭante sā jñeyā puṣpagaṇḍikā] ।।
pracchedakaḥ sa vijñeyo yatra candrātapāhatāḥ । striyaḥ priyeṣu sajjante hyapi vipriyakāriṣu ।। aniṣṭhuraślakṣṇapadaṃ samavṛttairalaṅkṛtam । nāṭyaṃ puruṣabhāvāḍhyaṃ trimūḍhakamiti smṛtam ।।
pātraṃ vibhraṣṭasaṃketaṃ suvyaktakaraṇānvitam । prākṛtairvacanairyuktaṃ viduḥ saindhavakaṃ budhāḥ ।। [rūpavādyādisaṃyuktaṃ pāṭhyena ca vivarjitam । nāṭyaṃ hi tattu vijñeyaṃ saindhavaṃ nāṭyakovidaiḥ] ।।
mukhapratimukhopetaṃ caturaśrapadakramam । śliṣṭabhāvarasopetaṃ vaicitryārthaṃ dvimūḍhake ।। uttamottamakaṃ vidyādanekarasasaṃśrayam । vicitraiḥ lokabandhaiśca helāhāvavicitritam ।।
kopaprasādajanitaṃ sādhikṣepapadāśrayam । uktapratyuktamevaṃ syāccitragītārthayojitam ।। yatra priyākṛtiṃ dṛṣṭvā vinodayati mānasam । madanānalataptāṅgī taccitrapadamucyate ।।
dṛṣṭvā svapne priyaṃ yatra madanānalatāpitā । karotivividhān bhāvāṃstadvai bhāvikamucyate ।। eteṣāṃ lāsyavidhau vijñeyaṃ lakṣaṇaṃ prayogajñaiḥ । tadihaiva tu yannauktaṃ prasaṅgavinivṛttahetostu ।।
pañcasandhi caturvṛtti catuḥṣaṣṭyaṅgasaṃyutam । ṣaṭtriṃśallakṣaṇopetaṃ guṇālaṅkārabhūṣitam ।। mahārasaṃ mahābhogamudāttavacanānvitam । mahāpuruṣasaṃcāraṃ sādhvācārajanapriyam ।।
suśliṣṭasandhisaṃyogaṃ suprayogaṃ sukhāśrayam । mṛduśabdābhidhānaṃ ca kaviḥ kuryāttu nāṭakam ।। avasthā yā tu lokasya sukhaduḥkhasamudbhavā । nānāpuruṣasaṃcārā nāṭake asau vidhīyate ।।
na tajjñānaṃ na tacchilpaṃ na sā vidyā na sā kalā । na tat karma na vā yogo nāṭye asimnyanna dṛśyate ।। yo ayaṃ svabhāvo lokasya nānāvasthāntarātmakaḥ । so aṅgādyabhinayairyukto nāṭyamityabhidhīyate ।।
devatānāmṛṣīnāṃ ca rājñāṃ cotkṛṣṭamedhasām । pūrvavṛttānucaritaṃ nāṭakaṃ nāma tadbhavet ।। yasmātsvabhāvaṃ saṃtyajya sāṅgopāṅgagatikramaiḥ । prayujyate jñāyate ca tasmādvai nāṭakaṃ smṛtam ।।
sarvabhāvaiḥ sarvarasaiḥ sarvakarmapravṛttibhiḥ । nānāvasthāntaropetaṃ nāṭakaṃ saṃvidhīyate ।। [anekaśilpajātāni naikakarmakriayāṇi ca । tānyaśeṣāṇi rūpāṇi kartavyāni prayoktṛbhiḥ ] ।।
lokasvabhāvaṃ saṃprekṣya narāṇāṃ ca balābalam । saṃbhogaṃ caiva yuktiṃ ca tataḥ kāryaṃ tu nāṭakam ।। bhaviṣyati yuge prāyo bhaviṣyantyabudhā narāḥ । ye cāpi hi bhaviṣyanti te yatnaśrutabuddhayaḥ ।।
karmaśilpāni śāstrāṇi vicakṣaṇabalāni ca । sarvāṇyetāni naśyanti yadā lokaḥ praṇaśyati ।। tadevaṃ lokabhāṣāṇāṃ prasamīkṣya balābalam । mṛduśabdaṃ sukhārthaṃ ca kaviḥ kuryāttu nāṭakam ।।
caikrīḍitādyaiḥ śabdaistu kāvyabandhā bhavanti ye । veśyā iva na te bhānti kamaṇḍaludharairdvijaiḥ ।। daśarūpavidhānaṃ ca mayā proktaṃ dvijottamāḥ । ataḥ paraṃ pravakṣyāmi vṛttīnāmiha lakṣaṇam ।।
samutthānaṃ tu vṛttīnāṃ vyākhyāmyanupūrvaśaḥ । yathā vastūdbhavaṃ caiva kāvyānāṃ ca vikalpanam ।। ekārṇavaṃ jagat kṛtvā bhagavānacyuto yadā । śete sma nāgaparyaṅke lokān saṃkṣipya māyayā ।।
atha vīryabalonmatāvasurau madhukaiaṭabhau । tarjayāmāsaturdevaṃ tarasā yuddhakāṅkṣayā ।। nijabāhū vimṛdanantau bhūtabhāvanamakṣayam । jānubhirmuṣṭibhiścaiva yodhayāmāsatuḥ prabhum ।।
bahubhiḥ paruṣairvākyairanyonyasamabhidravam । nānādhikṣepavacanaiḥ kampayantāvivodadhim ।। tayornānāprakārāṇi vacāṃsi vadatostadā । śrutvā tvabhihatamanā druhiṇo vākyamabravīt ।।
kimidaṃ bharatīvṛttirvāgbhireva pravartate । uttarottarasaṃbaddhā nanvimau nidhanaṃ nayaḥ ।। pitāmahavacaḥ śrutvā provāca madhusūdanaḥ । kāryahetormayā brahman bhāratīyaṃ vinirmitā ।।
vadatāṃ vākyabhūyiṣṭhā bhāratīyaṃ bhaviṣyati । tasmādetau nihanmyadyetyuvāca vacanaṃ hariḥ ।। śuddhairavikṛtairaṅgaiḥ sāṅgahāraistathā bhṛśam । yodhayāmāsaturdaityau yuddhamārgaviśāradau ।।
bhūmisaṃyogasaṃsthānaiḥ padanyāsairharestadā । atibhāro abhavad bhūmerbhāratī tatra nirmitā ।। valgitaiḥ śārṅgadhanuṣastīvrairdīptatathairatha । satvādhikairasaṃbhrāntaiḥ sāttvatī tatra nirmitā ।।
vicitrairaṅgahāraistu devo līlāsamanvitaiḥ । babandha yacchikhāpāśaṃ kaiśikī tatra nirmitā ।। saṃrambhāvegabahulairnānācārī samutthitaiḥ । niyuddhakaraṇaiścitrairutpannārabhaṭī tataḥ ।।
yāṃ yāṃ devaḥ samācaṣṭe kriyāṃ vṛttiṣu saṃsthitām । tāṃ tadarthānugairjapyeairdruhiṇaḥ pratyapūjayat ।। yadā hatau tāvasurau hariṇā madhukaiṭabhau । tato abravīt padmayonirnārāyaṇamarindamam ।।
aho vicitrairviṣamaiḥ sphuṭaiḥ salalitairapi । aṅgahāraiḥ kṛtaṃ deva tvayā dānavanāśanam ।। tasmādayaṃ hi lokasya niyuddhasamayakramaḥ । sarvaśastravimokṣeṣu nyāyasaṃjño bhaviṣyati ।।
nyāyāśritairaṅgahārairnyāyāccaiva samutthitaiḥ । yasmādyuddhāni vartante tasmānyāyāḥ prakīrtitāḥ ।। [cārīṣu ca samutpanno nānācārīsamāśrayaḥ । nyāyasaṃjñaḥ kṛto hyeṣa druhiṇena mahātmanā ।।
tato vedeṣu nikṣiptā druhiṇena mahātmanā । punariṣvastrajāte ca nānācārīsamākule ।। punarnāṭyaprayogeṣu nānābhāvasamnvitāḥ । vṛttisaṃjñāḥ kṛtā hyetāḥ kāvyabandhasamāśrayāḥ] ।।
caritairyasya devasya japyaṃ yadyādṛśaṃ kṛtam । ṛṣibhistādṛśī vṛttiaḥ kṛtā pāṭhyādisaṃyutā ।। nāṭyavedasamutpanā vāgaṅgābhinayātmikā । mayā kāvyakriayāhetoḥ prakṣiptā druhiṇājñayā ।।
ṛgvedādbhāratī kṣiptā yajurvedācca sāttvatī । kaiśikī sāmavedācca śeṣā cātharvaṇādapi ।। yā vākpradhānā puruṣaprayojyā strīvarjitā saṃkṛtapāṭhyayuktā । svanāmadheyairbharataiḥ prayuktā sā bhāratī nāma bhavettu vṛttiḥ ।।
bhedāstasyāstu vijñeyāścatvāro aṅgatvamāgatāḥ । prarocanāmukhaṃ caiva vīthī prahasanaṃ tathā ।। jayābhyudayinī caiva maṅgalyā vijayāvahā । sarvapāpapraśamanī pūrvaraṅge prarocanā ।।
[upakṣepeṇa kāvyasya hetuyuktisamāśrayā । siddhenāmantraṇā yā tu vijñeyā sā prarocanā] ।। naṭī vidūṣako vāpi pāripārśvika eva vā । sūtradhāreṇa sahitāḥ saṃlāpaṃ yattu kurvate ।।
citrairvākyaiḥ svakāryārotthairvītthyaṅgeranyathāpi vā । āmukhaṃ tattu vijñeyaṃ budhaiḥ prastāvanāpi vā ।। [lakṣaṇaṃ pūrvamuktaṃ tu vītthyāḥ prahasanasya ca । āmukhāṅgānyato vakṣye yathāvadanupūrvaśaḥ] ।।
uddhātyakaḥ kathoddhātaḥ prayogātiśayastathā । pravṛttakāvalagite pañcāṅgānyāmukhasya tu ।। uddhātyakāvalagitalakṣaṇaṃ kathitaṃ mayā । śeṣāṇāṃ lakṣaṇaṃ viprā vyākhyāsyāmyānupūrvaśaḥ ।।
sutradhārasya vākyaṃ vā yatra vākyārthameva vā । gṛhītāṃ praviśetpātraṃ kathoddhātaḥ sa kīrtitaḥ ।। prayoge tu prayogaṃ tu sūtradhāraḥ prayojayet । tataśca praviśetpātraṃ prayogātiśayo hi saḥ ।।
kālapravṛttimāśritya varṇanā yā prayujyate । tadāśrayācca pātrasya praveśastatpravṛttakam ।। eṣāmanyatamaṃ śliṣṭaṃ yojayitvārthayuktibhiḥ । [tasmādaṅgadvayasyāpi sambhavo na nivāryate ।।
pātragranthairasaṃbādha prakuryādāmukhaṃ tataḥ । evametadbudhairjñeyamāmukhaṃ vividhāśrayam ।। lakṣaṇaṃ pūrvamuktaṃ tu vīthyāḥ prahasanasya ca । [ityaṣṭārdhavikalpā vṛttiriyaṃ bhāratī mayābhihitā ।
sāttvatyāstu vidhānaṃ lakṣaṇayuktyā pravakṣyāmi] ।। yā sāttvateneha guṇena yuktā nyāyena vṛttena samanvitā ca । harṣotkaṭā saṃhṛtaśokabhāvā sā sāttvatī nāma bhavettu vṛttiḥ ।। vāgaṅgābhinayavatī sattvotthānavacanaprakaraṇeṣu ।
sattvādhikārayuktā vijñeyā sāttvatī vṛttiḥ ।। vīrādbhutaraudrarasā nirastaśṛṅgārakaruṇanirvedā । uddhatapuruṣaprāyā parasparādharṣaṇakṛtā ca ।। utthāpakaśca parivartakaśca sallāpakaśca saṃghātyaḥ ।
catvāro asyā bhedā vijñeyā nāṭyakovidaiaḥ ।। ahamapyutthāsyāmi tvaṃ tāvaddarśayātmanaḥ śaktim । iti saṃgharṣasamutthastajjñairutthāpako jñeyaḥ ।। utthānasamārabdhānarthānutsṛjya yo arthayogavaśāt ।
anyānarthān bhajate sa cāpi parivartako jñeyaḥ ।। [nirdiṣṭavastuviṣayaḥ prapañcabaddhastrihāsyasaṃyuktaḥ । saṃgharṣaviśeṣakṛtastrividhaḥ parivartako jñeyaḥ] ।। sādharṣajo nirādharṣajo api vā rāgavacasaṃyuktaḥ ।
sādhikṣepālāpo jñeyaḥ sallāpakaḥ so api ।। [dharmādharmasamutthaṃ yatra bhavedrāgadoṣasaṃyuktam । sādhikṣepaṃ ca vaco jñeyaḥ saṃlāpako nāma] ।। mantrarthavākyaśaktyā daivavaśādātmadoṣayogādvā ।
saṃghātabhedajananastajjñaiḥ saṃghātyako jñeyaḥ ।। [bahukapaṭasaṃśrayāṇāṃ paropaghātāśayaprayuktānām । kūṭānāṃ saṃghāto vijñeyaḥ kūṭasaṃghātyaḥ ] ।। ityaṣṭārdhavikalpā vṛttiriyaṃ sāttvatī mayābhihitā ।
kaiśikyāstvatha lakṣaṇamataḥparaṃ saṃpravakṣyāmi ।। yā ślakṣṇanaipathyaviśeṣacitrā strīsaṃyutā yā bahunṛttagītā । kāmopabhogaprabhavopacārā tāṃ kaiśikīṃ vṛttimudāharanti ।। [bahuvadyanṛttagītā śṛṅgārābhinayacitranaipathyā ।
mālyālaṅkārayuktā praśastaveṣā ca kāntā ca ।। citrapadavākyabandhairalaṅkṛtā hasitaruditaroṣādaiḥ । strīpuruṣakāmayuktā vijñeyā kaiśikīvṛttiḥ] ।। narma ca narmasphuñjo narmasphoṭo atha narmagarbhaśca ।
kaiśikyāścatvāro bhedā hyete samākhyātāḥ ।। āsthāpitaśṛṅgāraṃ viśuddhakaraṇaṃ nivṛttavīrarasam । hāsyapravacanabahulaṃ narma trividhaṃ vijānīyāt ।। īrṣyākrodhaprāyaṃ sopālambhakaraṇānuviddhaṃ ca ।
ātmopakṣepakṛtaṃ savipralambhaṃ smṛtaṃ narma ।। navasaṅgamasambhogo ratisamudayaveṣavākyasaṃyuktaḥ । jñeyo narmasphuñjo hyavasānabhayātmakaścaiva ।। vividhānāṃ bhavānāṃ lavairlavairbhūṣito bahuviśeṣaiḥ ।
asamagrākṣiptaraso narmasphoṭastu vijñeyaḥ ।। vijñānarūpaśobhā dhanādibhirnāyako gaṇairyatra । pracchanāṃ vyavaharte karyavaṣānnarmagarbho asau ।। [pūrvasthitau vipadyeta nāyako yatra cāparastiṣṭhet ।
tamapīha narmagarbhaṃ vidyānnāṭyaprayogeṣu ] ।। ityaṣṭārśavikalpā vṛttiriyaṃ kaiśikī mayābhihitā । ata ūrdhvamuddhatarasāmarabhaṭiṃ sampravakṣyyami ।। ārabhaṭaprāyaguṇā tathaiva bahukapaṭavañcanopetā ।
dambhānṛtavacanavatī tvārabhaṭī nāma vijñeyā ।। [āvapātāplulaṅgitāni cchedyāni māyākṛtamindrajālam । citrāṇī yuddhāni ca yatra nityaṃ tāṃ tādṛśīmārabhaṭīṃ vadanti ।। śāḍguṇyasamārbdhā haṭhātisandhānavidravopetā ।
lābhālābhārthakṛtā vijñeyā vṛttirārabhaṭī ।। saṃkṣiptakāvapatau vastūtthāpanamathāpi saṃpheṭaḥ । ete hyasyā bhedā lakṣaṇameṣaṃ pravakṣyāmi ।। anvarthaśilpayukto bahupustotthānacitranepathyaḥ ।
saṃkṣiptavastu viṣayo jñeyaḥ saṃkṣiptakao nāma ।। bhayaharṣasamutthānaṃ vidravavinipātasambhramācaraṇam । kṣiprapraveśanirgamamavapātamimaṃ vijānīyāt ।। sarvarasasamāsakṛtaṃ savidravvvidravāśrayaṃ vvapi ।
nāṭyaṃ vibhāvyate yattadvastūtthāpanaṃ jñeyam ।। saṃrambhasaṃprayukto bahuyuddhakapaṭanirbhedaḥ । śastrapraharabahulaḥ sampheṭo nāma vijñeyaḥ ।। evametā budhairjñeyā vṛttayo nāṭyasaṃśrayā ।
rasaprayogamāsāṃ ca kīrtyamānaṃ nibodhata ।। hāsyaśṛṅgarabahulā kaiśikī paricakṣitā । sattvatī cāpi vijñeyā vīrādbhutaśamāśrayāḥ ।। raudre bhayānake caiva vijñeyārabhaṭī budhaiḥ ।
bībhatse karuṇe caiva bhāratī saṃprakīrtitā ।। [ na hyekarasajaṃ kavyaṃ kiñcidasti prayogataḥ । bhāvo vāpi raso vāpi pravṛttirvṛttireva vā ।। sarveṣāṃ samavetānāṃ yasya rūpaṃ bhavedbahu ।
sa mantavyo rasa sthāyi śeṣāḥ sañcāriṇaḥ smṛtāḥ] ।। vṛtyanta eśo abhinayo mayokto vāgaṅgasattvaprabhavo yathāvad । āhāryamevābhinayaṃ prayoge vakṣyāmi nepathyakṛtaṃ tu bhūyaḥ ।। āhāryābhinayaṃ viprā vyākhyāsyāmyanupūrvaśaḥ ।
ysmāt prayogaḥ sarvo ayamāhāryābhinaye sthitaḥ ।। nānāvasthā prakṛtaya pūrvaṃ naipathyasādhitāḥ । aṅgādibhirabhivyaktimupagacchantyayatnataḥ ।। āhāryābhinayo nāma jñeyo nepathyajo vidhiḥ ।
tatra kāryaḥ prayatnastu nāṭyasya śubhamicchatā ।। [tasminyatnastu kartavyo naipathye siddhimicchatā । nāṭyasyeha tvalaṅkāro naipathyaṃ yatprakīrtitam] ।। caturvidhaṃ tu nepathyaṃ pusto alaṅkāra eva ca ।
tathāṅkaracanā caiva jñeyaṃ sajjīvameva ca ।। pustastu trividho jñeyo nānārūpapramāṇataḥ । sandhimo vyājimaścaiva veṣṭimaśca prakīrtitaḥ ।। kiliñjacarmavastrādyairyadrūpaṃ kriyate budhaiḥ ।
sandhimo nāma vijñeyaḥ pusto nāṭakasaṃsśrayaḥ ।। vyājimo nāma vijñeayo yantreṇa kriyate tu yaḥ । veṣṭyate caiva yadrupaṃ veṣṭimaḥ sa tu saṃjñitaḥ ।। śailayānavimānāni carmavarmadhvajā nagāḥ ।
ye kriyante hi nāṭye tu sa pusta iti saṃjñitaḥ ।। alaṅkārastu vijñeyo mālyābharaṇavāsasām । nānāvidhaḥ samāyogo apyaṅgopāṅgavidhiḥ smṛtaḥ ।। veṣṭimaṃ vitataṃ caiva saṃghātyaṃ granthimaṃ tathā ।
prālambitaṃ tathā caiva mālyaṃ pañcavidhaṃ smṛtam ।। caturvidhaṃ tu vijñeyaṃ nāṭye hyābharaṇaṃ budhaiḥ । āvedhyaṃ bandhanīyaṃ ca kṣepyamāropyameva ca ।। āvedhyaṃ kuṇḍalādīha yatsyācchravaṇabhūṣaṇam ।
āropyaṃ hemasūtrādi hārāśca vividhāśrayāḥ ।। śroṇīsūtrāṅgade muktābandhanīyāni sarvadā । prakṣepya nūpuraṃ vidyādvastrābharaṇameva ca ।। bhūṣaṇānāṃ vikalpaṃ hi puruṣastrīsamāśrayam ।
nāvidhaṃ pravakṣyāmi deśajātisamudbhavam ।। cūḍāmaṇiḥ samukuṭaḥ śiraso bhūṣaṇaṃ smṛtam । kuṇḍalaṃ mocakaṃ kīlā karṇābharaṇamiṣyate ।। muktāvalī harṣakaṃ ca sūtrakaṃ kaṇṭhabhūṣaṇam ।
vetikāṅgulimudrā ca syādaṅgulivibhūṣaṇam ।। hastalī valayaṃ caiva bāhunālīvibhūṣaṇam । rucakaścūlikā kāryā maṇibandhavibhūṣaṇam ।। keyūre aṅgade caiva kūrparoparibhūṣaṇe ।
trisaraścaiva hāraśca tathā vakṣovibhūṣaṇam ।। vyālambamauktiko hāro mālā caivāṅgabhūṣaṇam । talakaṃ sūtrakaṃ caiva bhavetkaṭivibhūṣaṇam ।। ayaṃ puruṣaniryogaḥ kāryastvābharaṇāśrayaḥ ।
devānāṃ pārthivānāṃ ca punarvakṣyāmi yoṣitām ।। śikhāpāśaṃ śikhāvyālaṃ piṇḍīpatraṃ tathaiva ca । cūḍāmaṇirmakarikā muktājālagavākṣikam ।। śiraso bhūṣaṇaṃ caiva vicitraṃ śīrṣajolakam ।
kaṇḍakaṃ śikhipatraṃ ca veṇīpucchaḥ sadorakaḥ ।। lalāṭatilakaṃ caiva nānāśilpaprayojitam । bhrūgucchoparigucchaśca kusumānukṛtistathā ।। karṇikā karṇavalayaṃ tathā syātpatrakarṇikā ।
kuṇḍalaṃ karṇamudrā ca karṇotkīlakameva ca ।। nānāratnavicitrāṇi dantapatrāṇi caiva hi । karṇayorbhūṣaṇaṃ hyetatkarṇapūrastathaiva ca ।। tilakāḥ patralekhāśca bhavedgaṇḍavibhūṣaṇam ।
trivaṇī caiva vijñeyaṃ bhavedvakṣovibhūṣaṇam ।। netrayorañjanaṃ jñeyamadharasya ca rañjanam । dantānāṃ vividho rāgaścaturṇāṃ śuklatāpi vā ।। rāgāntaravikalpo atha śobhanenādhikojvalaḥ ।
mugdhānāṃ sundarīṇāṃ ca muktābhāsitaśobhanāḥ ।। suraktā vāpi dantā syuḥḥ padmapallavarañjanāḥ । aśmarāgoddyotitaḥ syādadharaḥ pallavaprabhaḥ ।। vilāsaśca bhavettāsāṃ savibhrāntanirīkṣitam ।
muktāvalī vyālapaṅktirmañjarī ratnamālikā ।। ratnāvalī sūtrakaṃ ca jñeyaṃ kaṇṭhavibhūṣaṇam । dvisarastrisaraścaiva catussarakameva ca ।। tathā śṛṅkhalikā caiva bhavetkaṇṭhavibhūṣaṇam ।
aṅgadaṃ valayaṃ caiva bāhumūlavibhūṣaṇam ।। nānāśilpakṛtāścaiva hārā vakṣovibhūṣaṇam । maṇijālāvanaddhaṃ ca bhavet stanavibhūṣaṇam ।। kharjūrakaṃ socchitikaṃ bāhunālīvibhūṣaṇam ।
kalāpī kaṭakaṃ śaṅkho hastapatraṃ sapūrakam ।। mudrāṅgulīyakaṃ caiva hyaṅgulīnāṃ vibhūṣaṇam । muktājālāḍhyatalakaṃ mekhalā kāñcikāpi vā ।। raśanā ca kalāpaśca bhavecchroṇīvibhūṣaṇam ।
ekayaṣṭirbhavetkāñcī mekhalā tvaṣṭayaṣṭikā ।। dviraṣṭayaṣṭi raśanā kalāpaḥ pañcaviṃśakaḥ । dvātriṃśacca catuḥṣaṣṭiḥ śatamaṣṭottaraṃ tathā ।। muktāhārā bhavantyete devapārthivayoṣitām ।
nūpuraḥ kiṅkiṇīkāśca ghaṇṭikā ratnajālakam ।। saghoṣe kaṭake caiva gulphoparivibhūṣāṇam । jaṅghayoḥ pādapatraṃ syādaṅgulīṣvaṅgulīyakam ।। aṅguṣṭhatilakāścaiva pādayośca vibhūṣaṇam ।
tathālaktakarāgaśca nānābhaktiniveśitaḥ ।। aśokapalāvacchāyaḥ syāt svābhāvika eva ca । etadvibhūṣaṇaṃ nāryā ākeśādānakhādapi ।। yathābhavarasāvasthaṃ vijñeyaṃ dvijasattamāḥ ।
āgamaśca pramāṇaṃ ca rūpanirvarṇanaṃ tathā ।। viśvakarmamatātkāryaṃ subuddhyāpi prayoktṛbhiḥ । na hi śakyaṃ suvarṇena muktābhirmaṇibhistathā ।। svādhīnamiti rucyaiva kartumaṅgasya bhūṣaṇam ।
vibhāgato abhiprayuktamaṅgaśobhākaraṃ bhavet ।। yathā sthānāntaragataṃ bhūṣaṇaṃ ratnasaṃyutam । na tu nāṭyaprayogeṣu kartavyaṃ bhūṣaṇaṃ guru ।। khedaṃ janayate taddhi savyāyataviceṣṭanāt ।
gurubhāvāvasannasya svedo mūrchā ca jāyate ।। gurvābharaṇasanno hi ceṣṭāṃ na kurute punaḥ । tasmāttanutvacakṛtaṃ sauvarṇaṃ bhūṣaṇaṃ bhavet ।। ratnavajjatubaddhaṃ vā na khedajananaṃ bhavet ।
svecchayā bhūṣaṇavidhirdivyānāmupadiśyate ।। yatnabhāvaviniṣpannaṃ mānuṣāṇāṃ vibhūṣaṇam । [veṣṭitaṃ vitataṃ caiva saṃghātyaṃ grathimaṃ tatha ।। lambaśobhi tathā caiva mālyaṃ pañcavidhaṃ smṛtam ।
ācchādanaṃ bahuvidhaṃ nānāpattanasaṃbhavam ।। tajjñeyaṃ triprakāraṃ tu śuddhaṃ raktaṃ vicitritam] । divyānāṃ bhūṣaṇavidhirya eṣa parikīrtitaḥ ।। mānuṣāṇāṃ tu kartavyo nānādeśasamāśrayaḥ ।
bhūṣaṇaiścāpi veṣaiśca nānāvasthāsamāśrayaiḥ ।। divyāṅganānāṃ kartavyā vibhaktiḥ svasvabhūmijā । vidyādharīṇāṃ yakṣīṇāmapsaronāgayoṣitām ।। ṛṣidaivatakanyānāṃ veṣairnānātvamiṣyate ।
tathā ca siddhagandharvarākṣasāsurayoṣitām ।। divyānāṃ naranārīṇāṃ tathaiva ca śikhaṇḍakam । śikhāpuṭaśikhaṇḍaṃ tu muktābhūyiṣṭhabhūṣaṇam ।। vidyādharīṇāṃ kartavyaḥ śuddho veṣaparicchadaḥ ।
yakṣiṇyo apsaraścaiva karyā ratnavibhūṣaṇāḥ ।। samastānāṃ bhavedveṣo yakṣīṇā kevalaṃ śikhā । divyanāmiva kartavyaṃ nāgastrīṇāṃ vibhūṣaṇam ।। muktāmaṇilatāprāyāḥ phaṇāstāsāṃ tu kevalāḥ ।
kāryaṃ tu munikanyānāmekaveṇīdharaṃ śiraḥ ।। na cāpi vibhūṣaṇavidhistāsāṃ veṣo vanocitaḥ । muktāmarakataprāyaṃ maṇḍanaṃ siddhayoṣitām ।। tāsāṃ tu caiva kartavyaṃ pītavastraparicchadam ।
padmarāgamaṇiprāyaṃ gandharvīṇāṃ vibhūṣaṇam ।। vīṇāhastaśca kartavyaḥ kausumbhavasanastathā । indranīlaistu kartavyaṃ rākṣasīṇāṃ vibhūṣaṇam ।। sitadaṃṣṭrā ca kartavyā kṛṣṇavastraparicchadam ।
vaiḍūryamuktābharaṇāḥ kartavyā surayoṣitām ।। śukapiñchanibhaiarvastraiḥ kāryastāsāṃ paricchadaḥ । puṣyarāgaistu maṇibhiḥ kvacidvaiḍūryabhūṣitaiḥ ।। divyavānaranārīṇāṃ kāryo nīlaparicchadaḥ ।
evaṃ śṛṅgāriṇaḥ kāryā veṣā divyāṅganāśrayāḥ ।। avasthāntamāsādya śuddhāḥ kāryāḥ punastathā । mānuṣīṇāṃ tu kartavyā nānādeśasamudbhavāḥ ।। veṣābharaṇasaṃyogān gadatastānnibodhata ।
āvantyayuvatīnāṃ tu śirassālakakuntalam ।। gauḍīyānāmalakaprāyaṃ saśikhāpāśaveṇikam । ābhīrayuvatīnāṃ tu dviveṇīdhara eva tu ।। śiraḥ parigamaḥ kāryo nīlaprāyamathāmbaram ।
tathā pūrvotarastrīṇāṃ samunnaddhaśikhaṇḍakam ।। ākeśācchādanaṃ tāsāṃ deśakarmaṇi kīrtitam । tathaiva dakṣiṇastrīṇāṃ kāryamullekhyasaṃśrayam ।। kumbhībandhakasaṃyuktaṃ tathāvartalalāṭikam ।
[gaṇikānāṃ tu kartavyamicchāvicchitti maṇḍanam] ।। deśajātividhānena śeṣāṇāmapi kārayet । veṣaṃ tathā cābharaṇaṃ kṣurakarma paricchadam ।। [āgamaṃ cāpi naipathye nāṭyasyaivaṃ prayojayet] ।
adeśayukto veṣo hi na śobhāṃ janayiṣyati ।। mekhalorasi baddhā tu hāsyaṃ samupapādayet । tathā proṣitakāntāsu vyasanābhihatāsu ca ।। veṣo vai malinaḥ kārya ekaveṇīdharaṃ śiraḥ ।
vipralambhe tu nāryāstu śuddho veṣo bhavediha ।। nātyābharaṇasaṃyukto na cāpi mṛjayānvitaḥ । evaṃ strīṇāṃ bhavedveṣo deśāvasthāsamudbhavaḥ ।। puruṣāṇāṃ punaścaiva veṣānvakṣyāmi tattvataḥ ।
tatrāṅkaracanā pūrvaṃ kartavyā nāṭyayoktṛbhiḥ ।। tataḥ paraṃ prayoktavyā veṣā deśasamudbhavāḥ । sito nīlaśca pītaśca caturtho rakta eva ca ।। ete svabhāvajā varṇā yaiḥ kāryaṃ tvaṅgavartanam ।
saṃyogajāḥ punaścānye upavarṇā bhavanti hi ।। tānahaṃ sampravakṣyāmi yathākāryaṃ prayoktṛbhiḥ । sitanīlasamāyoge kāraṇḍava iti smṛtaḥ ।। sitapītasāmāyogātpāṇḍuvarṇaḥ prakīrtitaḥ ।
sitiaraktasamāyoge padmavarṇaḥ prakīrtitaḥ ।। pītanīlasamāyogāddharito nāma jāyate । nīlaraktasamāyogātkaṣāyo nāma jāyate ।। raktapītasamāyogādgauravarṇa iti smṛtaḥ ।
ete saṃyogajā varṇā hyupavarṇāstathāpare ।। tricaturvarṇasaṃyuktā bahavaḥ saṃprakīrtitāḥ । balastho yo bhavedvarṇastasya bhāgo bhavettataḥ ।। durbalasya ca bhāgau dvau nīlaṃ muktvā pradāpayet ।
nīlasyaiko bhavedbhāgaścatvāro anye tu varṇake ।। balavānsarvavarṇānāṃ nīla eva prakīrtitaḥ । evaṃ varṇavidhiṃ jñātvā nānāsaṃyogasaṃśrayam ।। tataḥ kuryādyathāyogamaṅgānāṃ vartanaṃ budhaḥ ।
vartanacchādanaṃ rūpaṃ svaveṣaparivarjitam ।। nāṭyadharmapravṛttaṃ tu jñeyaṃ tatprakṛtisthitam । svavarṇamātmanaśchādyaṃ varṇakairveṣasaṃśrayaiḥ ।। ākṛtistasya kartavyā yasya prakṛtirāsthitā ।
yathā jantuḥ svabhāvaṃ svaṃ parityajyānyadaihikam ।। tatsvabhāvaṃ hi bhajate dehāntaramupāśritaḥ । veṣeṇa varṇakaiścaiva cchāditaḥ puruṣastathā ।। parabhāvaṃ prakurute yasya veṣaṃ samāśritaḥ ।
devadānavagandharvayakṣarākṣasapannagāḥ ।। prāṇisaṃjñāḥ smṛtā hyete jīvabandhāśca ye apare । [strībhāvāḥ parvatāḥ nadyaḥ samudrā vāhanāni ca ।। nānāśastrāṇyapi tathā vijñeyāḥ prāṇisaṃjñayā] ।
śailaprāsādayantrāṇi carmavarmadhvajāstathā ।। nānāpraharaṇādyāśca te aprāṇina iti smṛtāḥ । athavā kāraṇopetā bhavantyete śarīriṇaḥ ।। veṣabhāṣāśrayopetā nāṭyadharmamavekṣya tu ।
varṇānāṃ tu vidhiṃ jñātvā vayaḥ prakṛtimeva ca ।। kuryādaṅgasya racanāṃ deśajātivayaḥśritatām । devā gaurāstu vijñeyā yakṣāścāpsarastathā ।। rudrārkadruhiṇaskandāstapanīyaprabhāḥ smṛtāḥ ।
somo bṛhaspatiḥ śukro varuṇastārakāgaṇāḥ ।। samudrahimavadgaṅgāḥ śvetā hi syurbalastathā । raktamaṅgārakaṃ vidyāt pītau budhahutāśanau ।। nārāyaṇo naraścaiva śyāmo nāgaśca vāsukiḥ ।
daityāśca dānavāścaiva rākṣasā guhyakā nagāḥ ।। piśācā jalamākāśamasitāni tu varṇataḥ । bhavanti ṣaṭsu dvīpeṣu puruṣaścaiva varṇataḥ ।। kartavyā nāṭyayogena niṣṭaptakanakaprabhāḥ ।
jāmbūdvīpasya varṣe tu nānāvarṇāśrayā narāḥ ।। uttarāṃstu kurustyaktvā te cāpi kanakaprabhāḥ । bhadrāśvapuruṣāḥ śvetāḥ kartavyā varṇatastathā ।। ketumāle narā nīlā gaurāḥ śeṣeṣu kīrtitāḥ ।
nānāvarṇāḥ smṛtā bhūtā gandharvā yakṣapannagāḥ ।। vidyādharāstathā caiva pitarastu samā narāḥ । punaśca bhārate varṣe tāṃstānvarṇānnibodhata ।। rājānaḥ padmavarṇāstu gaurāḥ śyāmāstathaiva ca ।
ye cāpi sukhino martyā gaurā kāryāstu vaiḥ budhaiḥ ।। kukarmiṇo grahagrastāḥ vyādhitāstapasi sthitāḥ । āyastakarmiṇaścaiva hyasitāśca kujātayaḥ ।। ṛṣyayaścaiva kartavyā nityaṃ tu badaraprabhāḥ ।
tapaḥsthitāśca ṛṣayo nityāmevāsitā budhaiḥ ।। kāraṇavyapadeśena tathā cātmecchayā punaḥ । varṇastatra prakartavyo deśajativaśānugaḥ ।। deśaṃ karma ca jātiṃ ca pṛthivyuddeśasaṃśrayam ।
vijñāya vartanā kāryā puruṣāṇāṃ prayogataḥ ।। kirātabarbarāndhrāśca draviḍāḥ kāśikosalāḥ । pulindā dākṣiṇātyāśca prāyeṇa tvasitāḥ smṛtāḥ ।। śakāśca yavanāścaiva pahlavā vāhlikāśca ye ।
prāyeṇa gaurāḥ kartavyā uttarā ye śritā diśam ।। pāñcālāḥ śaurasenāśca māhiṣāścauḍramāgadhāḥ । aṅgā vaṅgāḥ kaliṅgāśca śyāmāḥ kāryāstu varṇataḥ ।। brāhmaṇāḥ kṣatriyāścaiva gaurāḥ kāryāstathaiva hi ।
vaiśyāḥ śūdrāstathā caiva śyāmāḥ kāryāstu varṇataḥ ।। evaṃ kṛtvā yathānyāyaṃ mukhāṅgopāṅgavartanām । śmaśrukarma prayuñjīta deśakālavayo anugam ।। śuddhaṃ vicitraṃ śyāmaṃ ca tathā romaśameva ca ।
bhaveccaturvidhaṃ śmaśru nānāvasthāntarātmakam ।। śuddhaṃ tu liṅgināṃ kāryaṃ tathāmātyapurodhasām । madhyasthā ye ca puruṣā ye ca dīkṣāṃ samāśritāḥ ।। divyā ye puruṣāḥ kecitsiddhavidyādharādayaḥ ।
pārthivāśca kumārāśca ye ca rājopajīvinaḥ ।। śṛṅgāriṇaśca ye martyā yauvanonmādinaśca ye । teṣāṃ vicitraṃ kartavyaṃ śmaśru nāṭyaprayoktṛbhiḥ ।। anistīrṇapratijñānāṃ duḥkhitānāṃ tapasvinām ।
vyasanābhihatānāṃ ca śyāmaṃ śmaśru prayojayet ।। ṛṣīṇāṃ tāpasānāṃ ca ye ca dīrghavratā narāḥ । tathā ca cīrabaddhānāṃ romaśaṃ śmaśru kīrtitam ।। evaṃ nānāprakāraṃ tu śmaśru kāryaṃ prayoktṛbhiḥ ।
ata ūrdhvaṃ pravakṣyāmi veṣānnānāprayogajān ।। śuddho vicitro malinastrividho veṣa ucyate । teṣāṃ niyogaṃ vakṣyāmi yathāvadanupūrvaśaḥ ।। devābhigamane caiva maṅgale niyamasthite ।
tithinakṣatrayoge ca vivāhakaraṇe tathā ।। dharmapravṛttaṃ yatkarma striyo vā puruṣasya vā । veṣasteṣāṃ bhavecchuddho ye ca prāyatnikā narāḥ ।। devadānavayakṣāṇāṃ gandharvoragarakṣasām ।
nṛpāṇāṃ karkaśānāṃ ca citro veṣa udāhṛtaḥ ।। vṛddhānāṃ brāhmaṇānāṃ ca śreṣṭhyamātyapurodhasām । vaṇijāṃ kāñcukīyānāṃ tathā caiva tapasvinām ।। viprakṣetriyavaiśyānāṃ sthānīyā ye ca mānavāḥ ।
śuddho vastravidhisteṣāṃ kartavyo nāṭakāśrayaḥ ।। unmattānāṃ pramattānāmadhvagānāṃ tathaiva ca । vyasanopahatānāṃ ca malino veṣa ucyate ।। śuddharaktavicitrāṇi vāsāṃsyūrdhvāmbarāṇi ca ।
yojayennāṭyatattvajño veṣayoḥ śuddhacitrayoḥ ।। kuryādveṣe tu maline malinaṃ tu vicakṣaṇaḥ । muninirgranthaśākyeṣu yatipāśupateṣu ca ।। vratānugastu kartavyo veṣo lokasvabhāvataḥ ।
cīravalkalacarmāṇi tāpasānāṃ tu yojayet ।। parivāṇmuniṣkyānāṃ vāsaḥ kāṣāyamiṣyate । nānācitrāṇi vāsāṃsi kuryātpāśupateṣvatha ।। kujātayaśca ye proktāsteṣāṃ caiva yathārhataḥ ।
antaḥpurapraveśe ca viniyuktā hi ye narāḥ ।। kāṣāyakañcukapaṭāḥ kāryāste api yathāvidhi । avasthānatarataścaiva nṛṇāṃ veṣo bhavedatha ।। veṣaḥ sāṃgrāmikaścaiva śūrāṇāṃ saṃprakīrtitaḥ ।
vicitraśastrakavaco baddhatūṇo dhanurdharaḥ ।। citro veṣastu kartavyo nṛpāṇāṃ nityameva ca । kevalastu bhavecchuddho nakṣatrotpātamaṅgale ।। evameṣa bhavedveṣo deśajātivayo anugaḥ ।
uttamādhamamadhyānāṃ strīṇāṃ nṛṇāmathāpi ca ।। evaṃ vastravidhiḥ kāryaḥ prayoge nāṭakāśraye । nānāvasthāṃ samāsādya śubhāśubhakṛtastathā ।। tathā pratiśiraścāpi kartavyaṃ nāṭakāśrayam ।
divyānāṃ mānuṣāṇāṃ ca deśajātivayaḥśritam ।। pārśvāgatā mastakinastathā caiva kirīṭinaḥ । trividho mukuṭo jñeyo divyapārthivasaṃśritaḥ ।। devagandharvayakṣāṇāṃ pannagānāṃ sarakṣasām ।
kartavyā naikavihiata mukuṭāḥ pārśvamaulayaḥ ।। uttamā ye ca divyānāṃ te ca kāryāḥ kirīṭinaḥ । madhyamā maulinaścaiva kaniṣṭhāḥ ṣirṣamaulinaḥ ।। narādhipānāṃ kartavyā mastake mukuṭā budhaiḥ ।
vidyādharāṇāṃ ca siddhānāṃ cāraṇānāṃ tathaiva ca ।। granthimatkeśamukuṭāḥ kartavyāstu prayoktṛbhiḥ । rākṣodānavadaityānāṃ piṅgakeśekṣaṇāni hi ।। haricchśmaśrūṇi ca tathā mukuṭāsyāni kārayet ।
uttamaścāpi ye tatra te kāryāḥ pārśvamaulinaḥ ।। kasmāttu mukuṭāḥ sṛṣṭāḥ prayoge divypārthive । keśānāṃ chedanaṃ dṛṣṭaṃ vedavāde yathāśruti ।। bhadrīkṛtasya vā yajñe śirasaśchādanecchayā ।
keśānāmapyadīrghatvātsmṛtaṃ mukuṭadhāraṇam ।। senāpateḥ punaścāpi yuvarājasya caiva hi । yojayedardhamukuṭaṃ mahāmātrāśca ye narāḥ ।। amātyānāṃ kañcukināṃ tathā śreṣṭhipurodhasām ।
veṣṭanābaddhapaṭṭāni pratiśīrṣāṇi kārayet ।। piśāconmattabhūtānāṃ sādhakānāṃ tapasvinām । anistīrṇapratijñānāṃ lambakeśaṃ bhavecchiraḥ ।। śākyaśrotriyanirgranthaparivrāḍdīkṣiteṣu ca ।
śiromuṇḍaṃ tu kartavyaṃ yajñadīkṣānviteṣu ca ।। tathā vratānugaṃ caiva śeṣānāṃ liṅgināṃ śiraḥ । muṇḍaṃ vā kuñcitaṃ vāpi lambakeśamathāpi vā ।। dhūrtānāṃ caiva kartavyaṃ ye ca rātryupajīvinaḥ ।
śṛṅgāracittāḥ puruṣāsteṣāṃ kuñcitamūrdhajāḥ ।। bālānāmapi kartavyaṃ triśikhaṇḍavibhūṣitam । jaṭāmakuṭabaddhaṃ ca munīnāṃ tu bhavecchiraḥ ।। ceṭānāmapi kartavyaṃ triśikhaṃ muṇḍameva vā ।
vidūṣakasya khalatiḥ syātkākapadameva vā ।। śeeṣāṇāmarthayogena deśajātisamāśrayam । śiraḥ prayoktṛbhiḥ kāryaṃ nānāvasthāntarāśrayam ।। bhūṣaṇairvarṇakairvastrairmālyaiścaiva yathāvidhi ।
evaṃ nānāprakāraistu buddhyā veṣānprakalpayet ।। pūrvaṃ tu prakṛtiṃ sthāpya prayogaguṇasaṃbhavām । strīṇāṃ vā puruṣāṇāṃ vāpyavasthāṃ prāpya tādṛśīm ।। sarve bhāvāśca divyānāṃ kāryā mānuṣasaṃśrayāḥ ।
teṣāṃ cānimiṣatvādi naiva kāryaṃ prayoktṛbhiḥ ।। iha bhāvarasāścaiva dṛṣṭibhiḥ saṃpratiṣṭhitāḥ । dṛṣṭyaiva sthāpito hyarthaḥ paścādaṅgairvibhāvyate ।। evaṃ jñeeyāṅgaracanā nānāprakṛtisaṃbhavā ।
sajīva iti yaḥ proktastasya vakṣyāmi lakṣaṇam ।। yaḥ prāṇināṃ praveśo vai sajīva iti saṃjñitaḥ । catuṣpado atha dvipadastathā caivāpadaḥ smṛtaḥ ।। uragānapadān vidyād dvipadānkhagamānuṣān ।
grāmyā āraṇyāḥ paśavo vijñeyāḥ syuścatuṣpadāḥ ।। ye te tu yaddhasaṃpheṭairuparodhaistathaiva ca । nānāpraharaṇopetāḥ prayojyā nāṭake budhaiḥ ।। āyudhāni ca kāryāṇi puruṣāṇāṃ pramāṇataḥ ।
tānyahaṃ vartayiṣyāmi yathāpustapramāṇataḥ ।। bhiṇḍirdvādaśatālaḥ syāddaśa kunto bhavedatha । aṣṭau śataghnī śūlaṃ ca tomaraḥ śaktireva vā ।। aṣṭau tālā dhanurjñeyamāyāmo asya dvihastakaḥ ।
śaro gadā ca vajrā ca catustālaṃ vidhīyate ।। aṅgulāni tvasiḥ kāryaścatvāriṃśatpramāṇataḥ । dvādaśāṅgulakaṃ cakraṃ tato ardhaṃ prāsa iṣyate ।। prāsavatpaṭṭasaṃ vidyāddaṇḍaścaiva tu viṃśatiḥ ।
viṃśatiḥ kaṇayaścaiva hyaṅgulāni pramāṇataḥ ।। śoḍaṣāṅgulavistīrṇaṃ sabalaṃ saṃpraghaṇṭikam । triṃśadaṅgulimānena kartavyaṃ kheṭakaṃ budhaiḥ ।। jarjaro daṇḍakāṣṭhaṃ ca tathaiva pratiśīrṣakam ।
chatraṃ cāmaraṃ caiva dhvajo śṛṅgāra eva ca ।। yatkiñcinmānuṣe loke dravyaṃ puṃsāṃ prayojakam । yaccopakaraṇaṃ sarve nāṭye tatsaṃprakīrtitam ।। yadyasya viṣayaprāptaṃ tenohyaṃ tasya lakṣaṇam ।
jarjare daṇḍakāṣṭhe ca saṃpravakṣyāmi lakṣaṇam ।। māhendrā vai dhvajāj proktā lakṣaṇairviśvakarmaṇā । eṣānyatamaṃ kuryājjarjaraṃ dārukarmataḥ ।। athavā vṛkṣayoniḥ syātpraroho vāpi jarjaraḥ ।
veṇureva bhavecchreṣṭhastasya vakṣyāmi lakṣaṇam ।। śvetabhūmyāāṃ tu yo jātaḥ puṣyanakṣatrajastathā । saṃgrāhyo vai bhavedveṇurjarjarārthe prayatnataḥ ।। pramāṇamaṅgulānāṃ tu śatamaṣṭottaraṃ bhavet ।
pañcaparvā caturgranthistālamātrastathaiva ca ।। sthūlagranthirna kartavyo na śākhī na ca kīṭavān । na kṛmikṣataparvā ca na hīnaścānyaveṇubhiḥ ।। madhusarpissarṣapāktaṃ mālyadhūpapuraskṛtam ।
upāsya vidhivadveṇuṃ gṛhṇiyājjarjaraṃ prati ।। yo vidhiryaḥ kramaścaiva māhebdre tu dhvaje smṛtaḥ । sa jarjarasya kartavyaḥ puṣyaveṇusamāśrayaḥ ।। bhavedyo dīrghaparvā tu tanupatrastathaiva ca ।
parvāgrataṇḍulaścaiva puṣyaveṇuḥ sa kīrtitaḥ ।। vidhireṣa mayā prokto jarjarasya pramāṇatajḥ । ata ūrdhvaṃ pravakṣyāmi daṇḍakāṣṭhasya lakṣaṇam ।। kapitthabilvavaṃśebhyo daṇḍakāṣṭhaṃ bhavedatha ।
vakraṃ caiva hi kartavyaṃ tribhāge lakṣaṇānvitam ।। kīṭairnopahataṃ yacca vyādhinā na ca pīḍitam । mandaśākhaṃ bhavedyacca daṇḍakāṣṭhaṃ tu tadbhavet ।। yastvebhirlakṣaṇairhīnaṃ daṇḍakāṣṭhaṃ sajarjaram ।
kārayetsa tvapacayaṃ mahāntaṃ prāpnuyāddhruvam ।। atha śīrṣavibhāgārthaṃ ghaṭī kāryā prayatnataḥ । svapramāṇavinirdiṣṭā dvātriṃśatyaṅgulāni vai ।। bilvamadhyena kartavyā ghaṭī sirasamāśrayā ।
svinnena bilvakalkena draveṇa ca samanvitā ।। bhasmanā vā tuṣairvāpi kārayetpratiśīrṣakam । saṃchādya tu tato vastrairbilvadugdhairghaṭāśrayaiḥ ।। bilvakalkena cīraṃ tu digdhvā saṃyojayedghaṭīm ।
na sthūlāṃ nānatāṃ tanvīṃ dīrghāṃ naiva ca kārayet ।। tasyāmātapaśuṣkāyāṃ suśuṣkāyāmathāpi vā । chedyaṃ budhāḥ prakurvanti vidhidṛṣṭena karmaṇā ।। sutīkṣṇena tu śastreṇa ardhārdhaṃ pravibhajya ca ।
svapramāṇavinirdiṣṭaṃ lalāṭakṛtakoṇakam ।। ardhāṅgulaṃ lalāṭaṃ tu kāryaṃ chedyaṃ ṣaḍaṅgulam । ardhārdhamaṅgulaṃ chedyaṃ kaṭayordvyaṅgulaṃ bhavet ।। kaṭānte karṇanālasya chedyaṃ dvyadhikamaṅgulam ।
tryaṅgulaṃ karṇavivaraṃ tathā syācchedyameva hi ।। tataścaivāvaṭuḥ kāryā susamā dvādaśāṅgulā । ghaṭyāṃ hyetatsadā cchedye vidhānaṃ vihitaṃ mayā ।। tasyoparigatā kāryā mukuṭā bahuśilpajāḥ ।
nānāratnapraticchannā bahurūpopaśobhitāḥ ।। tathopakaraṇānīha nāṭyayogakṛtāni vai । bahuprakārayuktāni kurvīta prakṛtiṃ prati ।। yatkiñcidasmin loke tu carācarasamanvite ।
vihitaṃ karma śilpaṃ vā tattūpakaraṇaṃ smṛtam ।। yadyasya viṣayaṃ prāptaṃ tattadevābhigacchati । nāstantaḥ puruṣāṇāṃ hi nāṭyopakaraṇāśraye ।। yadyenotpāditaṃ karma śilpayogakriyāpi vā ।
tasya tena kṛtā sṛṣṭiḥ pramāṇaṃ lakṣaṇaṃ tathā ।। yā kāṣṭhayantrabhūyiṣṭhā kṛtā sṛṣṭirmahātmanā । na sāsmākaṃ nāṭyayoge kasmātkhedāvahā hi sā ।। yaddravyaṃ jīvaloke tu nānālakṣaṇalakṣitam ।
tasyānukṛtisaṃsthānaṃ nāṭyoopakaraṇaṃ bhavet ।। prāsādagṛhayānāni nānāpraharaṇāni ca । na śakyaṃ tāni vai kartuṃ yathoktānīha lakṣaṇaiḥ ।। lokadharmī bhavettvanyā nāṭyadharmī tathāparā ।
svabhāvo lokadharmī tu vibhāvo nāṭyameva hi ।। āyasaṃ na tu kartavyaṃ na ca sāramayaṃ tathā । nāṭyopakaraṇaṃ tajjñairgurukhedakara bhavet ।। kāṣṭhacarmasu vastrṣu jatuveṇudaleṣu ca ।
nāṭyopakaraṇānīha laghukarmāṇi kārayet ।। carmavarmadhvajāḥ śailāḥ prāsādā devatāgṛhāḥ । hayavāraṇayānāni vimānāni gṛhāṇi ca ।। pūrvaṃ veṇudalaiḥ kṛtvā kṛtīrbhāvasamāśrayāḥ ।
tataḥ suraṅgairacchādya vastraiḥ sārūpyamānayet ।। athavā yadi vastrāṇāmasānnidhyaṃ bhavediha । tālīyairvā kiliñjairvā ślakṣṇairvastrakriyā bhavet ।। tathā praharaṇāni syustṛṇaveṇudalādibhiḥ ।
jantubhāṇḍakriyābhiśca nānārūpāṇi nāṭake ।। pratipādaṃ pratiśiraḥ pratihastaṃ pratitvacam । tṛṇaiḥ kiliñjairbhāṇḍairvā sārūpyāṇi tu kārayet ।। yadyasya sadṛśaṃ rūpaṃ sārūpyaguṇasaṃbhavam ।
mṛṇmayaṃ tattu kṛtsnaṃ tu nānārūpaṃ tu kārayet ।। bhāṇḍavastramadhūcchiṣṭairlākṣayābhradalena ca । nāgāste vividhāḥ kāryā hyatasīśaṇabilvajaiḥ ।। nānākusumajātīśca phalāni vividhāni ca ।
bhāṇḍavastramadhūcchiṣṭairlākṣayā vāpi kārayet ।। bhāṇḍavastramadhūcchiṣṭaistāmrapatraistathaiva ca । samyakca nīlīrāgeṇāpyabhrapatreṇa caiva hi ।। rañjitenābhrapatreṇa maṇīścaiva prakārayet ।
upāśrayamathāpyeṣaṃ śulbavaṅgena kārayet ।। vividhā mukuṭā divā pūrvaṃ ye gaditā mayā । te abhrapatrojvalāḥ kāryā maṇīvyālopaśobhitāḥ ।। na śāstraprabhavaṃ karma teṣāṃ hi samudāhṛtam ।
ācāryabuddhyā kartavyamūhāpohaprayojitam ।। eṣa martyakriyāyogo bhaviṣyatkalpito mayā । kasmādalpabalatvaṃ hi manuṣyeṣu bhaviṣyati ।। martyānāmapi no śakyā vibhāvāḥ sarvakāñcanāḥ ।
neṣṭāḥ suvarṇaratnaistu mukuṭā bhūṣaṇāni vā ।। yuddhe niyuddhe nṛtte vā vṛṣṭivyāpārakarmaṇi । gurubhāvāvasannasya svedo mūrchā ca jāyate ।। svedamūrchāklamārtasya prayogastu vinaśyati ।
prāṇātyayaḥ kadācicca bhavedvyāyataceṣṭayā ।। tasmāttāmramayaiḥ patrairabhrakai rañjitairapi । bheṇḍairapi madhūcchiṣṭaiḥ kāryāṇyābharaṇāni tu ।। evaṃ lokopacāreṇa svabuddhivibhavena ca ।
nāṭyopakaraṇānīha budhaḥ samyak prayojayet ।। na bhedyaṃ naiva ca cchedyaṃ na prahartavyameva ca । raṅge praharaṇaiḥ kāryaṃ saṃjñāmātraṃ tu kārayet ।। athavā yogaśikṣābhirvidyāmāyākṛtena vā ।
śastramokṣaḥ prakartavyo raṅgamadhye prayoktṛbhiḥ ।। evaṃ nānāprakāraistu āyudhābharaṇāni ca । noktāni yāni ca mayā lokād grāhyāṇi tānyapi ।। āhāryābhinayo hyeṣa mayā proktaḥ samāsataḥ ।
ata ūrdhvaṃ pravakṣyāmi sāmānyābhinayaṃ prati ।। sāmānyābhinayo nāma jñeyo vāgaṅgasattvajaḥ । tatra kāryaḥ prayatnastu nāṭyaṃ sattve pratiṣṭhitam ।। sattvātirikto abhinayo jyeṣṭha ityabhidhīyate ।
samasattvo bhavenmadhyaḥ satvahīno adhamaḥ smṛtaḥ ।। avyaktarūpaṃ sattvaṃ hi vijñeyaṃ bhāvasaṃśrayam । yathāsthānarasopetaṃ romāñcāsrādibhirguṇaiḥ ।। alaṅkārāstu nāṭyajñairjñeyā bhāvarasāśrayāḥ ।
yauvane abhyadhikāḥ strīṇā vikārā vaktragātrajāḥ ।। ādau trayo aṅgajasteṣāṃ daśa svābhāvikāḥ pare । ayatnajāḥ punaḥ sapta rasabhāvopabṛṃhitāḥ ।। dehātmakaṃ bhavetsattvaṃ sattvādbhāvaḥ samutthitaḥ ।
bhāvātsamutthito hāvo hāvāddhelā samutthitā ।। helā hāvaśca bhāvaśca parasparasamutthitāḥ । sattvabhede bhavantyete śarīre prakṛtisthitāḥ ।। vāgaṅgamukharāgaiśca sattvenābhinayena ca ।
kaverantargataṃ bhāvaṃ bhāvayanbhāva ucyate ।। [bhāvasyātikṛtaṃ sattvaṃ vyatiriktaṃ svayoniṣu । naikāvasthāntarakṛtaṃ bhāvaṃ tamiha nirdiśet] ।। tatrākṣibhrūvikārāḍhyaḥ śṛṅgārākārasūcakaḥ ।
sagrīvārecako jñeyo hāvaḥ sthitasamutthitaḥ ।। yo vai hāvaḥ sa evaiṣā śṛṅgārarasasaṃbhavā । samākhyātā budhairhelā lalitābhinayātmikā ।। līlā vilāso vicchittirvibhramaḥ kilikiñcitam ।
moṭṭāyitaṃ kuṭṭimitaṃ bibboko lalitaṃ tathā ।। vihṛtaṃ ceti vijñeyā daśa strīṇāṃ svabhāvajāḥ । punareṣāṃ svarūpāṇi pravakṣyāmi pṛthakpṛthak ।। vāgaṅgālaṅkāraiḥ śiṣṭaiḥ prītiprayojitairmadhuraiḥ ।
iṣṭajanasyānukṛtirlīlā jñeyā prayogajñaiḥ ।। sthānāsanagamanānāṃ hastabhrūnetrakarmaṇāṃ caiva । utpadyate viśeṣo yaḥ śliṣṭaḥ sa tu vilāsaḥ syāt ।। mālyācchādanabhūṣaṇa vilepanānāmanādaranyāsaḥ ।
svalpo api parāṃ śobhāṃ janayati yasmāttu vicchitiḥ ।। vividhānāmarthānāṃ vāgaṅgāhāryasattvānām । madarāgaharṣajanito vyatyāso vibhramo jñeyaḥ ।। smitaruditahasitabhayaharṣagarvaduḥkhaśramābhilāṣāṇām ।
saṅkarakaraṇaṃ harṣādasakṛt kilikiñcitaṃ jñeyam ।। iṣṭajanasya kathāyāṃ līlāhelādidarśane vāpi । tadbhāvabhāvanākṛtamuktaṃ moṭṭāyitaṃ nāma ।। keśastanadharādigrahaṇādatiharṣasaṃbhramotpannam ।
kuṭṭamitaṃ vijñeayaṃ sukhamapi duḥkhopacāreṇa ।। iṣṭānāṃ bhāvānāṃ prāptāvabhimānagarvasaṃbhūtaḥ । strīṇāmanādarakṛto bibboko nāma vijñeyaḥ ।। hastapādāṅgavinyāso bhrūnetroṣṭhaprayojitaḥ ।
saukumāryādbhavedyastu lalitaṃ tatprakīrtitam ।। [karacaraṇāṅganyāsaḥ sabhrūnetroṣṭhasaṃprayuktastu । sukumāravidhānena strībhiuritīdaṃ smṛtaṃ lalitam] ।। vākyānāṃ prītiyuktānāṃ prāptānāṃ yadabhāṣaṇam ।
vyājātsvabhāvato vāpi vihṛtaṃ nāma tadbhavet ।। [prāptānāmapi vacasāṃ kriyate yadabhāṣaṇaṃ hriyā strībhiḥ । vyājātsvabhāvato vāpyetatsamudāhṛtaṃ vihṛtam] ।। śobhā kāntiśca dīptiśca tathā mādhuryameva ca ।
dhairyaṃ prāgalbhyamaudāryamityete syurayatnajāḥ ।। rūpayauvanalāvaṇyairupabhogopabṛṃhitaiḥ । alaṅkaraṇamaṅgānāṃ śobheti parikīrtitā ।। vijñeyā ca tathā kāntiḥ śobhaivāpūrṇamanmathā ।
kāntirevātivistīrṇā dīptirityabhidhīyate ।। sarvāvasthāviśeṣeṣu dīpteṣu laliteṣu ca । anulbaṇatvaṃ ceṣṭāyā mādhuryamiti saṃjñitam ।। cāpalenānupahatā sarvārtheṣvavikatthanā ।
svābhāvikī cittavṛttirdhairyamityabhidhīyate ।। prayoganissādhvasatā prāgalbhyaṃ samudāhṛtam । audāryaṃ praśrayaḥ proktaḥ sarvāvasthānugo budhaiḥ ।। sukumāre bhavantyete prayoge lalitātmike ।
vilāsalalite hitvā dīpte apyete bhavanti hi ।। śobhā vilāso mādhuryaṃ sthairyaṃ gāmbhīryameva ca । lalitaudāryatejāṃsi sattvabhedāstu pauruṣāḥ ।। dākṣyaṃ śauryamathotsāho nīcārtheṣu jugupsanam ।
uttamaiśca guṇaiḥ spardhā yataḥ śobheti sā smṛtā ।। dhīrasaṃcāriṇī dṛṣṭirgatirgovṛṣabhāñcitā । smitapūrvamathālāpo vilāsa iti kīrtitaḥ ।। abhyāsatkaraṇānāṃ tu śliṣṭatvaṃ yatra jāyate ।
mahatsvapi vikāreṣu tanmādhuryamiti smṛtam ।। dharrmārthakāmasaṃyuktācchubhāśubhasamutthitāt । vyavasāyādacalanaṃ sthairyamityabhisaṃjñitam ।। yasya prabhāvādākārā harṣakrodhabhayādiṣu ।
bhāveṣu nopalakṣyante tadgāmbhīryamiti smṛtam ।। abuddhipūrvakaṃ yattu nirvikārasvabhājam । śṛṅgārākāraceṣṭatvaṃ lalitaṃ tadudāhṛtam ।। dānamabhyupapattiśca tathā ca priyabhāṣaṇam ।
svajane ca pare vāpi tadaudāryaṃ prakīrtitam ।। adhikṣepāvamānādeḥ prayuktasya pareṇa yat । prāṇatyaye apyasahanaṃ tattejaḥ samudāhṛtam ।। sattvajo abhinayoḥ pūrvaṃ mayā proktao dvijottamāḥ ।
śārīraṃ cāpyābhinayaṃ vyākhyāsyāmyanupūrvaśaḥ ।। ṣaḍātmakastu śārīro vākyaṃ sūcāṅkurastathā । śākhā nāṭyāyitaṃ caiva nivṛttyaṅkura eva ca ।। nānārasārthayuktairvṛttanibandhaiḥ kṛtaḥ sacūrṇapadaiḥ ।
prākṛtasaṃskṛtapāṭho vākyābhinayo budhairjñeyaḥ ।। vākyartho vākyaṃ vā sattvāṅgaiḥ sūcyate yadā pūrvam । paścādvākyābhinayaḥ sūcetyabhisaṃjñitā sā tu ।। hṛdayastho nirvacanairaṅgābhinayaḥ kṛto nipuṇasādhyaḥ ।
sūcaivotpattikṛto vijñeyastvaṅkurābhinayaḥ ।। yattu śiromukhajaṅghorupāṇipādairyathākramaṃ kriyate । śākhādarśanamārgaḥ śākhābhinayaḥ sa vijñeyaḥ ।। nāṭyāyitamupacārairyaḥ kriyate abhinayasūcayā nāṭye ।
kālaprakarṣahetoḥ praveśakaiḥ saṃgamo yāvat ।। sthāne dhruvāsvabhinayo yaḥ kriyate harṣaśokaroṣādyaiḥ । bhāvarasasaṃprayuktairjñeyaṃ nāṭyāyitaṃ tadapi ।। yatrānyoktaṃ vākyaṃ sūcābhinayena yojayedanyaḥ ।
tatsaṃbandhārthakathaṃ bhavennivṛttyaṅkuraḥ so atha ।। eteṣāṃ tu bhavenmārgo yathābhāvarasānvitaḥ । kāvyavastuṣu nirdiṣṭo dvādaśābhinayātmakaḥ ।। ālāpaśca pralāpaśca vilāpaḥ syāttathaiva ca ।
anulāpo atha saṃlāpastvapalāpastathaiva ca ।। sandeśāścātideśaśca nirdeśaḥ syāttathāparaḥ । upadeśo apadeśaśca vyapadeśaśca kīrtitaḥ ।। ābhāṣaṇaṃ tu yadvākyamālāpo nāma sa smṛtaḥ ।
anarthakaṃ vaco yattu pralāpaḥ sa tu kīrtitaḥ ।। karuṇaprabhavo yastu vilāpaḥ sa tu kīrtitaḥ । bahuśo abhihitaṃ vākyamanulāpa iti smṛtaḥ ।। uktipratyuktisaṃyuktaḥ saṃlāpa iti kīrtitaḥ ।
pūrvoktasyānyathāvādo hyapalāpa iti smṛtaḥ ।। tadidaṃ vacanaṃ brūhītyeṣa sandeśa ucyate । yattvayoktaṃ mayoktaṃ tatso atideśa iti smṛtaḥ ।। sa eṣo ahaṃ bravīmīti nirdeśa iti kīrtitaḥ ।
vyājāntareṇa kathanaṃ vyapadeśa ihocyate ।। idaṃ kuru gṛhāṇeti hyupadeśaḥ prakīrtitaḥ । anyārthakathanaṃ yat syāt so apadeśaḥ prakīrtitaḥ ।। ete mārgāstu vijñeyāḥ sarvābhinayayojakāḥ ।
saptaprakārameteṣāṃ punarvakṣyāmi lakṣaṇam ।। pratyakṣaśca parokṣaśca tathā kālakṛtāstrayaḥ । ātmasthaśca parasthaśca prakārāḥ sapta eva tu ।। eṣā bravīmi nāhaṃ bho vadāmīti ca yadvacaḥ ।
pratyakṣaśca parokṣaśca vartamānaśca tadbhavet ।। ahaṃ karomi gacchāmi vadāmi vacanaṃ tava । ātmastho vartamānaśca pratyakṣaścaiva sa smṛtaḥ ।। kariṣyāmi gamiṣyāmi vadiṣyāmīti yadvacaḥ ।
ātmasthaśca parokṣaśca bhaviṣyatkāla eva ca ।। hatā jitā ca bhagnāśca mayā sarve dviṣadgaṇāḥ । ātmasthaśca parokṣaśca vṛttakālaśca sa smṛtaḥ ।। [tvayā hata jitāśceti yo vadennāṭyakarmaṇi ।
parokṣaśca parasthaśca vṛttakālastathaiva ca ।। eṣa bravīmi kurute gacchatītyādi yadvacaḥ । parastho vartamānaśca bhavettathā ।। sa gacchati karotīti vacanaṃ yadutāhṛtam ।
parasthaṃ vartamānaṃ ca parokṣaṃ caiva tadbhavet ।। kariṣyanti gamiṣyanti vadiṣyantīti yadvacaḥ । parasthameṣyatkālaṃ ca parokṣaṃ caiva tadbhavet] ।। hastamantarataḥ kṛtvā yadvadennāṭyakarmaṇi ।
ātmasthaṃ hṛdayasthaṃ ca parokṣaṃ caiva tanmatam ।। pareṣāmātmanaścaiva kālasya ca viśeṣaṇāt । saptaprakārasyāsyaiva bhedā jñeyā anekadhā ।। ete prayogā vijñeyā mārgābhinayayojitāḥ ।
eteṣviha viniṣpanno vividho abhinayo bhavet ।। śiro hastakaṭīvakṣojaṅghorukaraṇeṣu tu । samaḥ karmavibhāgo yaḥ sāmānyābhinayastu saḥ ।। lalitairhastasaṃcārastathā mṛdvaṅgaceṣṭitaiḥ ।
abhineyastu nāṭyajñai rasabhāvasamanvitaiḥ ।। anuddhatamasaṃbhrāntamanāviddhāṅgaceṣṭitam । layatālakalāpātapramāṇaniyatātmakam ।। suvibhaktapadālāpamaniṣṭhuramakāhalam ।
yadīdṛśaṃ bhavennāṭyaṃ jñeyamābhyantaraṃ tu tat ।। etadeva viparyastaṃ svacchandagaticeṣṭitam । anibaddhagītavādyaṃ nāṭyaṃ bāhyamiti smṛtam ।। lakṣaṇābhyantaratvāddhi tadābhyantaramiṣyate ।
śāstrabāhyaṃ bhavedyattu tadbāhyamiti bhaṇyate ।। anena lakṣyate yasmāt prayogaḥ karma caiva hi । tasmāllakṣaṇametaddhi nāṭye asmin saṃprayojitam ।। anācāryoṣitā ye ca ye ca śāstrabahiṣkṛtāḥ ।
bāhyaṃ prayuñjate te tu ajñātvācāryakīṃ kriyām ।। śabdaṃ sparśaṃ ca rūpaṃ ca rasaṃ gandhaṃ tathaiva ca । indriyānīndriyārthāṃśca bhāvairabhinayedbudhaḥ ।। kṛtvā sācīkṛtāṃ dṛṣṭiṃ śiraḥ pārśvanataṃ tathā ।
tarjanī karṇadeśe ca budhaḥ śabdaṃ vinirdiśet ।। kiñcidākuñcite netre kṛtvā bhrūkṣepameva ca । tathāṃ'sagaṇḍayoḥ sparśāt sparśamevaṃ vinirdiśet ।। kṛtvā patākau mūrdhasthau kiṃcitpracalitānanaḥ ।
nirvarṇayantyā dṛṣṭyā ca rūpaṃ tvabhinayed budhaḥ ।। kiñcidākuñcite netre kṛtvotphullāṃ ca nāsikām । ekocchvāsena ceṣṭau tu rasagandhau vinirdiśet ।। pañcānāmindriyārthānāṃ bhāvā hyete anubhāvinaḥ ।
śrotratvaṅnetrajihvānāṃ ghrāṇasya ca tathaiva hi ।। indriyārthāḥ samanaso bhavanti hyanubhāvinaḥ । na vetti hyamanāḥ kiṃcidviṣayaṃ pañcadhāgatam ।। manasastrividho bhāvo vijñeyo abhinaye budhaiḥ ।
iṣṭastathā hyaniṣṭaśca madhyasthaśca tathaiva hi ।। prahlādanena gātrasya tathā pulakitena ca । vadanasya vikāsena kuryādiṣṭanidarśanam ।। iṣṭe śabde tathā rūpe sparśe gandhe tathā rase ।
indriyairmanasā prāptaiḥ saumukhyaṃ saṃpradarśayet ।। parāvṛttena śirasā netranāsāvikarṣaṇaiḥ । cakṣuṣaścāpradānena hyaniṣṭamabhinirdiśet ।। nātihṛṣṭena manasā na cātyarthajugupsayā ।
madhyasthanaiva bhāvena madhyasthamabhinirdiśet ।। tenedaṃ tasya vāpīdaṃ sa evaṃ prakaroti vā । parokṣābhinayo yastu madhyastha iti sa smṛtaḥ ।। ātmānubhāvī yo arthaḥ syādātmastha iti sa smṛtaḥ ।
parārthavarṇanā yatra parasthaḥ sa tu saṃjñitaḥ ।। prāyeṇa sarvabhāvānāṃ kāmānniṣpattiriṣyate । sa cecchāguṇasampanno bahudhā parikalpitaḥ ।। dharmakāmo arthakāmaśca mokṣakāmastathaiva ca ।
strīpuṃsayostu yogo yaḥ sa tu kāma iti smṛtaḥ ।। sarvasyaiva hi lokasya sukhaduḥkhanibarhaṇaḥ । bhūyiṣṭhaṃ dṛṣyate kāmaḥ sa sukhaṃ vyasaneṣvapi ।। yaḥ strīpuruṣasaṃyogo ratisaṃbhogakārakaḥ ।
sa śṛṅgāra iti jñeya upacārakṛtaḥ śubhaḥ ।। bhūyiṣṭhameva loko ayaṃ sukhamicchati sarvadā । sukhasya hi striyo mūlaṃ nānā śīlāścā tāḥ punaḥ ।। devadānavagandharvarakṣonāgapatatriṇām ।
piśācayakṣavyālānāṃ naravānarahastinām ।। mṛgamīnoṣṭramakarakharasūkaravājinām । mahīṣājagavādīnāṃ tulyaśīlāḥ striyaḥ smṛtāḥ ।। snigdhairaṅgairupāṅgaiśca sthirā mandanimeṣiṇi ।
arogā dīptyupetā ca dānasattvārjavānvitā ।। alpasvedā samaratā svalpabhuk suratapriyā । gandhapuṣparatā hṛdyā devaśīlāṅganā smṛtā ।। adharmaśāṭhyābhiratā sthirakrodhātiniṣṭhurā ।
madyamāṃsapriayā nityaṃ kopanā cātimāninī ।। capalā cātilubdhā ca paruṣā kalahapriyā । īrṣyāśīlā calasnehā cāsuraṃ śīlamāśritā ।। krīḍāparā cārunetrā nakhadantaiḥ supuṣpitaiḥ ।
svaṅgī ca sthirabhāṣī ca mandāpatyā ratipriyā ।। gīte vādye ca nṛtte ca ratā hṛṣṭā mṛjāvatī । gandharvasattvā vijñeyā snigdhatvakkeśalocanā ।। bṛhadvyāyatasarvāṅgī raktavistīrṇalocanā ।
khararomā divāsvapnaniratātyuccabhāṣiṇī ।। nakhadantakṣatakarī krodherṣyākalahapriyā । niśāvihāraśīlā ca rākṣasaṃ śīlamāśritā ।। tīkṣṇanāsāgradaśanā sutanustāmralocanā ।
nīlotpalasavarṇā ca svapnaśīlā'tikopanā ।। tiryaggatiścalārambhā bahuśvāsātimāninī । gandhamālyāsavaratānāgasattvā'ṅganā smṛtā ।। atyantavyāvṛtāsyā ca tīkṣṇaśīlā saritpriyā ।
surāsavakṣīraratā bahvapatyā phalapriyā ।। nityaṃ śvasanaśīlāca tathodyānavanapriyā । capalā bahuvākchīghrā śākunaṃ sattvamāśritā ।। ūnādhikāṅgulikarā rātrau niṣkuṭacāriṇi ।
bālodvejanaśīlā ca piśunā kliṣṭabhāṣiṇi ।। surate kutsitācārā romaśāṅgī mahāsvanā । piśācasattvā vijñeyā madyamāṃsabalipriyā ।। svapnaprasvedanāṅgī ca sthiraśayyāsanapriyā ।
medhāvinī buddhimatī madyagandhāmiṣapriyā ।। ciradṛṣṭeṣu harṣaṃ ca kṛtajñatvādupaiti sā । adīrghaśāyinī caiva yakṣaśīlā'ṅganā smṛtā ।। tulyamānāvamānā yā paruṣatvak kharasvarā ।
śaṭhānṛtoddhatakathā vyālasattvā ca piṅgadṛk ।। vibhaktāṅgī kṛtajñā ca gurudevadvijapriyā । dharmakāmārthaniratā hyahaṅkāāravivarjitā । suhṛtpriyā suśīlā ca mānuṣaṃ sattvamāśritā ।।
saṃhatālpatanurhṛṣṭā piṅgaromā chalapriyā । pragalbhā capalā tīkṣṇā vṛkṣārāmavanapriyā ।। svalpamapyupakāraṃ tu nityaṃ yā bahumanyate । prasahyaratiśīlā ca vānaraṃ sattvamāśritā ।।
mahāhanulalāṭā ca śarīropacayānvitā । piṅgākṣī romaśāṅgī ca gandhamālyāsavapriyā ।। kopanā sthiracittā ca jalodyānavanapriyā । madhurābhiratā caiva hastisattvā prakīrtitā ।।
svalpodarī bhagnanāsā tanujaṅghā vanapriyā । calavīstīrṇanayanā capalā śīghragāminī ।। divātrāsaparā nityaṃ gītavādyaratipriyā । nivāsasthiracittā ca mṛgasattvā prakīrtitā ।।
dīrghapīnonnatoraskā calā nātinimeṣiṇī । bahubhṛtyā bahusutā matsyasattvā jalapriyā ।। lamboṣṭhī svedabahulā kiñcidvikaṭagāminī । kṛśodarī puṣpaphalalavaṇāmlakaṭupriyā ।।
udbandhakaṭipārśvā ca kharaniṣṭhurabhāṣiṇī । atyunnatakaṭīgrīvā uṣṭrasattvā'ṭavīpriyā ।। sthūlaśīrṣāñcitagrīvā dāritāsyā mahasvanā । jñeyā makarasattvā ca krūrā matsyaguṇairyutā ।।
sthūlajihvoṣṭhadaśanā rūkṣatvakkaṭubhāṣiṇī । ratiyuddhakarī dhṛṣṭā nakhadantakṣatapriyā ।। sapatnīdveṣiṇī dakṣā capalā śīghragāminī । sarogā bahvapatyā ca kharasattvā prakīrtitā ।।
dīrghapṛṣṭhodaramukhī romaśālī balānvitā । susaṃkṣiptalalāṭā ca kandamūlaphalapriyā ।। kṛṣṇā daṃṣṭotkaṭamukhī hrasvodaraśiroruhā । hīnācārā bahvapatyā saukaraṃ sattvamāśritā ।।
sthirā vibhaktapārśvorukaṭīpṛṣṭhaśirodharā । subhagā dānaśīlā ca ṛjusthūlaśiroruhā ।। kṛśā cañcalacittā ca snigdhavākchīghragāminī । kāmakrodhaparā caiva hayasattvāṅganā smṛtā ।।
sthūlapṛṣṭhākṣidaśanā tanupārśvodarā sthirā । hariromāñcitā raudrī lokadviṣṭā ratipriyā ।। kiñcidunnatavaktrā ca jalakrīḍāvanapriyā । bṛhallalāṭā suśroṇī māhiṣaṃ sattvamāśritā ।।
kṛśā tanubhujoraskā niṣṭabdhasthiralocanā । saṃkṣiptapāṇipādā ca sūkṣmaromasamācitā ।। bhayaśīlā jalodvignā bahvapatyā vanapriyā । cañcalā śīghragamanā hyajasattvā~ṅganā smṛtā ।।
udbandhagātranayanā vijṛmbhaṇaparāyaṇā । dīrghālpavadanā svalpapāṇipādavibhūṣitā ।। uccaḥsvanā svalpanidrā krodhanā sukṛtapriyā । hīnācārā kṛtajñā ca śvaśīlā parikīrtitā ।।
pṛthupīnoonnataśroṇī tanujaṅghā suhṛtpriyā । saṃkṣiptapāṇipādā ca dṛḍhārambhā prajāhitā ।। pitṛdevārcanaratā satyaśaucagurupriyā । sthirā parikleśasahā gavāṃ sattvaṃ samāśritā ।।
nānāśīlāḥ striyo jñeyāḥ svaṃ svaṃ sattvaṃ samāśritāḥ । vijñāya ca yathāsattvamupaseveta tāḥ punaḥ ।। upacāro yathāsattvaṃ strīṇāmalpo api harṣadaḥ । mahānapyanyathāyukto naiva tuṣṭikaro bhavet ।।
yathā saṃprarthitāvāptyā ratiḥ samupajāyate । strīpuṃsayośca ratyarthamupacāro vidhīyate ।। dharmārthaṃ hi tapaścaryā sukhārthaṃ dharma iṣyate । sukhasya mūlaṃ pramadāstāsu sambhoga iṣyate ।।
kāmopabhāgo dvividho nāṭyadharme abhidhīyate । bāhyābhyantarataścaiva nārīpuruṣasaṃśrayaḥ ।। ābhyantaraḥ pārthivānāṃ sa ca kāryastu nāṭake । bāhyo veśyāgataścaiva sa ca prakaraṇe bhavet ।।
tatra rājopabhogaṃ tu vyākhyāsyāmyanupūrvaśaḥ । upacāravidhiṃ samyak kāmatantrasamutthitam ।। trividhā prakṛtiḥ strīṇāṃ nānāsattvasamudbhavā । bāhyā cābhyantarā caiva syādbāhyābhyantarāparā ।।
kulīnābhyantarā jñeyā bāhyā veśyāṅganā smṛtā । kṛtaśaucā tu yā nārī sā bāhyābhyantarā smṛtā ।। antaḥpuropacāre tu kulajā kanyakāpi vā । na hi rājopacāre tu bāhyastrībhoga iṣyate ।।
ābhyantaro bhavedrājño bāhyo bāhyajanasya ca । divyaveśāṅganānāṃ hi rājñāṃ bhavati saṅgamaḥ ।। kulajākāmitaṃ yacca tajjñeyaṃ kanyakāsvapi । yā cāpi veśyā sāpyatra yathaiva kulajā tathā ।।
iha kāmasamutpatīrnānābhāvasamudbhavā । strīṇāṃ vā puruṣāṇāṃ vā uttamādhamamadhyamā ।। śravaṇāddarśanādrūpādaṅgalīlāviceṣṭitaiḥ । madhuraiśca samālāpaiḥ kāmaḥ samupajāyate ।।
rūpaguṇādisametaṃ kalādivijñānayauvanopetam । dṛṣṭvā puruṣaviśeṣaṃ nārī madanāturā bhavati ।। tataḥ kāmayamānānāṃ nṛṇāṃ strīṇāmathāpi ca । kāmābhāveṅgitānīha tajjñaḥ samupalakṣayet ।।
lalitā calapakṣmā ca tathā ca mukulekṣaṇā । srastottarapuṭā caiva kāmyā dṛṣṭirbhavediha ।। [valitāntā salālityasaṃmitairvyañjitairastathā । dṛṣṭiḥ sā lalitā nāma strīṇāmardhāvalokane] ।।
īṣtsaṃraktagaṇḍastu sasvedalavacitritaḥ । praspandamānaromāñco mukharāgo bhavediha ।। kāmyenāṅgavikāreṇa sakaṭākṣanirīkṣitaiḥ । tathābharaṇasaṃsparśaiḥ karṇakaṇḍuyanairapi ।।
aṅguṣṭhāgravilikhanaiḥ stananābhipradarśanaiḥ । nakhanistodanāccaiva keśasaṃyamanādapi ।। veśyāmevaṃvidhairbhāvairlakṣayenmadanāturām । kulajāyāstathā caiva pravakṣyāmīṅgitāni tu ।।
prahasantīva netrābhyāṃ pratataṃ ca nirīkṣate । smayate sā nigūḍhaṃ ca vācaṃ cādhomukhī vadet ।। smitottarā mandavākyā svedākāranigūhanī । praspanditādharā caiva cakitā ca kulāṅganā ।।
evaṃvidhaiḥ kāmaliṅgairaprāptasuratotsavā । daśasthānagataṃ kāmaṃ nānābhāvaiḥ pradarśayet ।। prathame tvabhilāṣaḥ syād dvitīye cintanaṃ bhavet । anusmṛtistṛtīye tu caturthe guṇakīrtanam ।।
udvegaḥ pañcame prokto vilāpaḥ ṣaṣṭha ucyate । unmādaḥ saptame jñeyo bhavedvyādhistathāṣṭame ।। navame jaḍatā caiva daśame maraṇaṃ bhavet । strīpuṃsayoreṣa vidhirlakṣaṇaṃ ca nibodhata ।।
vyavasāyātsamārabdhaḥ saṃkalpecchāsamudbhavaḥ । samāgamopāyakṛtaḥ so abhilāṣaḥ prakīrtitaḥ ।। niryāti viśati ca muhuḥ karoti cākārameva madanasya । tiṣṭhati ca darśanapathe prathamasthāne sthitā kāme ।।
kenopāyena saṃprāptiḥ kathaṃ vāsau bhavenmama । dūtīniveditairbhāvairiti cintāṃ nidarśayet ।। ākekarārdhaviprekṣitāni valayaraśanāparāmarśaḥ । nīvīnābhyāḥ saṃsparśanaṃ ca kāryaṃ dvitīye tu ।।
sumuhurmuhurniḥśvasitairmanorathavicintanaiḥ । pradveṣāccānyakāryāṇāmanusmṛtirudāhṛtā ।। naivāsane na śayane dhṛtimupalabhate svakarmaṇi vihastā । taccintopagatatvāt tṛtīyameva prayuñjīta ।।
aṅgapratyaṅgalīlābhirvākceṣṭāhasitekṣitaiḥ । nāstyanyaḥ sadṛśastenetyetat syād guṇakīrtanam ।। guṇakīrtanollukasanairaśrusvedāpamārjanaiścāpi । dūtyavirahavisrambhairabhinayayogaścaturthe tu ।।
āsane śayane cāpi na tuṣyati na tiṣṭhati । nityamevotsukā ca syādudvegasthānamāśritā ।। cintāniḥśvāsakhedena hṛddāhābhinayena ca । kuryāttadevamatyantamudvegābhinayena ca ।।
iha sthita ihāsīna iha copagato mayā । iti taistairvilapitairvilāpaṃ saṃprayojayet ।। udvignātyarthamautsukyādadhṛtyā ca vilāpinī । tatastataśca bhramati vilāpasthānamāśritā ।।
tatsaṃśritāṃ kathāṃ yuṅkte sarvāvasthāgatāpi hi । puṃsaḥ pradveṣṭi cāpyanyānunmādaḥ saṃprakīrtitaḥ ।। tiṣṭhatyanimiṣadṛṣṭirdīrghaṃ niḥśvasiti gacchati dhyānam । roditi vihārakāle nāṭyamidaṃ syāttathonmāde ।।
sāmadānārthasaṃbhogaiḥ kāmyaiḥ saṃpreṣaṇairapi । sarvairnirākṛtaiḥ paścād vyādhiḥ samupajāyate ।। muhyati hṛdayaṃ kvāpi prayāti śirasaśca vedanā tīvrā । na dhṛtiṃ cāpyupalabhate hyaṣṭamamevaṃ prayuñjīta ।।
pṛṣṭā na kiñcit prabrate na śṛṇoti na paśyati । hākaṣṭavākyā tūṣṇīkā jaḍatāyāṃ gatasmṛtiḥ ।। akāṇḍe dattahuṃkārā tathā praśithilāṅgikā । śvāsagrastānanā caiva jaḍatābhinaye bhavet ।।
sarvaiḥ kṛtaiḥ pratīkārairyadī nāsti samāgamaḥ । kāmāgninā pradīptāyā jāyate maraṇaṃ tataḥ ।। evaṃ sthānāni kāryāṇi kāmatantraṃ samīkṣya tu । aprāptau yāni kāmasya varjayitvā tu naidhanam ।।
vividhaiḥ puruṣo apyevaṃ vipralambhasamudbhavaiḥ । bhāvairetāni kāmasya nānārūpāṇi yojayet ।। evaṃ kāmayamānānāṃ strīṇā nṛṇāmathāpi vā । sāmānyaguṇayogena yuñjītābhinayaṃ budhaḥ ।।
cintāniḥśvāsakhedena hṛddāhābhinayena ca । tathānugamannāccāpi tathaivādhvanirīkṣaṇāt ।। ākāśavīkṣaṇāccāpi tathā dīnaprabhāṣaṇāt । sparśanānmoṭanāccāpi tathā sāpāśrayāśrayāt ।।
ebhirnānāśrayotpannairvipralambhasamudbhavaiḥ । kāmasthānāni sarvāṇi bhūyiṣṭhaṃ samprayojayet ।। srajo bhūṣaṇagandhāṃśca gṛhāṇyupavanāni ca । kāmāgninā dahyamānaḥ śītalāni niṣevate ।।
pradahyamānaḥ kāmārto bahusthānasamarditaḥ । preṣayetkāmato dūtīmātmāvasthāpradarśinīm ।। sandeśaṃ caiva dūtyāstu pradadyānmadanāśrayam । tasyeyaṃ samavastheti kathayedvinayena sā ।।
athāveditabhāvārtho ratyupāyaṃ vicintayet । ayaṃ vidhirvidhānajñaiḥ kāryaḥ pracchannakāmite ।। vidhiṃ rājopacārasya punarvakṣyāmi tattvataḥ । abhyantaragataṃ samyak kāmatantrasamutthitam ।।
sukhaduḥkhakṛtān bhāvān nānāśīlasamutthitān । yānyān prakurute rājā tānstān lokānuvartate ।। na durlabhāḥ pārthivānāṃ stryarthamājñākṛtāḥ guṇāḥ । dākṣiṇyāttu samudbhūtaḥ kāmo ratikaro bhavet ।।
bahumānena devīnāṃ vallabhānāṃ bhayena ca । pracchannakāmitaṃ rājñā kāryaṃ parijanaṃ prati ।। yadyapyasti narendrāṇāṃ kāmatantramanekadhā । pracchannākāmitaṃ yattu tadvai ratikaraṃ bhavet ।।
yadvāmābhiniveśitvaṃ yataśca vinivāryate । durlabhatvaṃ ca yannāryāḥ sā kāmasya parā ratiḥ ।। rājñāmantaḥpurajane divāsambhoga iṣyate । vāsoapacāro yaścaiaṣāṃ sa rātrau parikīrtitaḥ ।।
paripāṭyāṃ phalārthe vā nave prasava eva vā । duḥkhe caiva pramode ca ṣaḍete vāsakāḥ smṛtāḥ ।। ucite vāsake strīnāmṛtukāle api vā nṛpaiḥ । preṣyāṇāmathaveṣṭānāṃ kāryaṃ caivopasarpaṇam ।।
tatra vāsakasajjā ca virahotkaṇṭhitāpi vā । svādhīnabhartṛkā cāpi kalahāntaritāpi vā ।। khaṇḍitā vipralabdhā vā tathā proṣitabhartṛkā । tathābhisārikā caiva jñeyāstvaṣṭau tu nayikāḥ ।।
ucite vāsakae yā tu ratisaṃbhogalālasā । maṇḍanaṃ kurute hṛṣṭā sā vai vāsakasajjikā ।। anekakāryavyāsaṅgādyasyā nāgacchati priyaḥ । tadanāgataduḥkhārtā virahotkaṇṭhitā tu sā ।।
suratātirasairbaddho yasyāḥ pārśve tu nāyakaḥ । sāndrāmodaguṇaprāptā bhavet svādhīnabhartṛkā ।। īrṣyākalahaniṣkrānto yasyā nāgacchati priyaḥ । sāmarṣavaśasaṃprāptā kalahāntaritā bhavet ।।
vyāsaṅgāducite yasyā vāsake nāgataḥ priyaḥ । tadanāgamaduḥkhārtā khaṇḍitā sā prakīrtitā ।। yasyā dūtīṃ priyaḥ preṣya dattvā saṃketameva vā । nāgataḥ kāraṇeneha vipralabdhā tu sā bhavet ।।
nānākāryāṇi sandhāya yasyā vai proṣitaḥ priyaḥ । sārūḍhālakakeśāntā bhavet proṣitabhartṛkā ।। hitvā lajjāṃ tu yā śliṣṭā madena madanena ca । abhisārayate kāntaṃ sā bhavedabhisārikā ।।
āsvavasthāsu vijñeyā nāyikā nāṭakāśrayā । etāsāṃ caiva vakṣyāmi kāmatantramanekadhā ।। cintāniḥśvāsakhedena hṛddāhābhinayena ca । sakhībhiḥ saha saṃlāpairātmāvasthāvalokanaiḥ ।।
glānidainyāśrupātaiśca roṣasyāgamanena ca । nirbhūṣaṇamṛjātvena duḥkhena ruditena ca ।। khaṇḍitā vipralabdhā vā kalahāntaritāpi vā । tathā proṣitakāntā ca bhāvānetān prayojayet ।।
vicitrojjvalaveṣā tu pramododyotitānanā । udīrṇaśobhā ca tathā kāryā svādhīnabhartṛkā ।। veśyāyāḥ kulajāyāyāśca preṣyāyāśca prayoktṛbhiḥ । ebhirbhāvaviśeṣaistu kartavyamabhisāraṇam ।।
samadā mṛduceṣṭā ca tathā parijanāvṛtā । nānābharaṇacitrāṅgī gacchedveśyāṅganā śanaiḥ ।। saṃlīnā sveṣu gātreṣu trastā vinamitānanā । avakuṇṭhanasaṃvitā hacchettu kulajāṅganā ।।
madaskhalitasaṃlāpā vibhramotphullalocanā । āviddhagatisaṃcārā gacchetpreṣyā samuddhatam ।। gatvā sā cedyadā tatra paśyetsuptaṃ priyaṃ tadā । anena tūpacāreṇa tasya kuryātprabodhanam ।।
alaṅkāreṇa kulajā veśyā gandhaistu śītalaiḥ । preṣyā tu vastravyajanaiḥ kurvīta pratibodhanam ।। kulāṅganānāmevāyaṃ noktaḥ kāmāśrayo vidhiḥ । sarvāvasthānubhāvyaṃ hi yasmādbhavati nāṭakam ।।
navakāmapravṛttāyā kruddhāyā vā samāgame । sāpadeśairupāyaistu vāsakaṃ saṃprayojayet ।। nānālaṅkaravastrāṇi gandhamālyāni caiva hi । priyayojitabhuktāni niṣeveta mudānvitaḥ ।।
na tathā bhavati manuṣyo madanavaśaḥ kāminīmalabhamānaḥ । dviguṇopajātaharṣo bhavati yatha saṅgataḥ priyayā ।। vilāsabhāveṅgitavākyalīlāmādhuryavistāraguṇopapannaḥ । parasparapremanirīkṣitena samāgamaḥ kāmakṛtastu kāryaḥ ।।
tataḥ pravṛtte madane upacārasamudbhave । vāsopacāraḥ kartavyo nāyakāgamanaṃ prati ।। gandhamālye gṛhītvā tu cūrṇavāsastathaiva ca । ādarśo līlayā gṛhyaśchandato vā punaḥ punaḥ ।।
vāsopacāre nātyarthaṃ bhūṣaṇagrahaṇaṃ bhavet । raśanānūpuraprāyaṃ svanavacca praśasyate ।। nāmbaragrahaṇaṃ raṅge na snānaṃ na vilepanam । nāñjanaṃ nāṅgarāgaśca keśasaṃyamanaṃ tathā ।।
nāprāvṛttā naikavastrā na rāgamadharasya tu । uttamā madhyamā vāpi kurvīta pramadā kvacit ।। adhamānāṃ bhavedeṣa sarva eva vidhiḥ sadā । kāraṇāntaramāsādya tasmādapi na kārayet ।।
preṣyādīnāṃ ca nārīṇāṃ narāṇāṃ vāpi nāṭake । bhūṣaṇagrahaṇaṃ kāryaṃ puṣpagrahaṇameva ca ।। gṛhītamaṇḍanā cāpi pratīkṣeta priyāgamam । līlayā maṇḍitaṃ veṣaṃ kuryādyanna virudhyate ।।
vidhivadvāsakaṃ kuryānnāyikā nāyakāgame । pratīkṣamāṇā ca tato nālikāśabdamādiśet ।। śrutvā tu nālikāśabdaṃ nāyakāgamaviklavā । viṣaṇṇā vepamānā ca gacchettoraṇameva ca ।।
toraṇaṃ vāmahastena kavāṭaṃ dakṣiṇena ca । gṛhītvā toraṇāśliṣṭā saṃpratīkṣeta nāyakam ।। śaṅkāṃ cintāṃ bhayaṃ caiva prakuryāttoraṇāśritā । adṛṣṭvā ramaṇaṃ nārī viṣaṇṇā ca kṣaṇaṃ bhavet ।।
dīrghaṃ caiva viniḥśvasya nayanāmbu nipātayet । sannaṃ ca hṛdayaṃ kṛtvā visṛjetadaṅgamāsane ।। vyākṣepādvimṛśeccāpi nāyakāgamanaṃ prati । taistairvicāraṇopāyaiḥ śubhāśubhasamutthitaiḥ ।।
gurukāryeṇa mitrairvā mantriṇā rājyacintayā । anubaddhaḥ priyaṃ kiṃ nu vṛto vallabhayāpi vā ।। utpātānnirdiśeccāpi śubhāśubhasamutthitān । nimitairātmasaṃsthaistu sphuritaiḥ spandiataistathā ।।
śobhaneṣu tu kāryeṣu nimittaṃ vāmataḥ striyāḥ । aniṣṭeṣvatha sarveṣu nimittaṃ dakṣiṇaṃ bhavet ।। savyaṃ netraṃ lalāṭaṃ ca bhrūnāsoṣṭhaṃ tathaiva ca । urubāhustanaṃ caiva sphuredyadi samāgamaḥ ।।
eteṣamanyathābhāve durnimittaṃ vinirdiśet । darśane durnimittasya mohaṃ gacchetkṣaṇaṃ tataḥ ।। anāgame nāyakasya kāryo gaṇḍāśrayaḥ karaḥ । bhūṣaṇe cāpyavajñānaṃ rodanaṃ ca samācaret ।।
atha cecchobhanaṃ tatsyānnimittaṃ nāyakāgame । sūcyo nāyikayāsanno gandhāghrāṇena nāyakaḥ ।। dṛṣṭvā cotthāya saṃhṛṣṭā pratyudgacchedyathāvidhi । tataḥ kāntaṃ nirīkṣeta praharṣotphullalocanā ।।
sakhīskandhārpitakarā kṛtvā sthānakamāyatam । darśayeta tataḥ kāntaṃ sacihnaṃ sarasavraṇam ।। yadi syādaparāddhastu kṛtaistaistairupakramaiḥ । upālambhakṛatairvākyairupālabhyastu nāyakaḥ ।।
mānāpamānasaṃmohairavahitthabhayakramaiḥ । vacanasya samutpattiḥ strīṇāmīrṣyākṛtā bhavet ।। visraṃbhasneharāgeṣu sandehe praṇaye tathā । paritoṣe ca gharṣe ca dākṣiṇyākṣepavibhrame ।।
dharmārthakāmayogeṣu pracchannavacaneṣu ca । hāsye kutūhale caiva saṃbhrame vyasane tathā ।। strīpuṃsayoḥ krodhakṛte pṛthaṅmiśre tathāpi vā । anābhāṣyo api saṃbhāṣyaḥ priya ebhistu kāraṇaiḥ ।।
yatra sneho bhavettatra hīrṣyā madanasaṃbhavā । catasro yonayastasyāḥ kīrtyamānā nibodhata ।। vaimanasyaṃ vyalīkaṃ ca vipriyaṃ manyureva ca । eteṣāṃ saṃpravakṣyāmi lakṣaṇāni yathākramam ।।
nidrākhedālasagatiṃ sacihnaṃ sarasavraṇam । evavidhaṃ priyaṃ dṛṣṭvā vaimanasyaṃ bhavet striyāḥ ।। nidrābhyasūyitāvekṣaṇena roṣaprakampamānāṅgyā । sādhviti suṣṭhviti vacanaiḥ śobhata ityevamabhineyam ।।
bahudhā vāryamāṇo api yastasminneva dṛśyate । saṃgharṣamatsarāttatra vyalīkaṃ jāyate striyāḥ ।। kṛtvorasi vāmakaraṃ dakṣiṇahastaṃ tathā vidhunvantyā । caraṇaviniṣṭhambhena ca kāryo abhinayo vyalīke tu ।।
jīvantyā tvayi jīvāmi dāso ahaṃ tvaṃ ca me priyā । uktvaivaṃ yo anyathā kuryādvipriyaṃ tatra jāyate ।। dūtīlekhaprativacanabhedanaiḥ krodhahasitaruditaiśca । vipriyakaraṇe abhinayaḥ saśiraḥkampaiśca kartavyaḥ ।।
pratipakṣasakāśāttu yaḥ saubhāgyavikatthanaḥ । upasarpet sacinhnastu manyustatropajāyate ।। valayaparivartanairatha suśithalamutkṣepeṇena raśanāyāḥ । manyustvabhinetavyaḥ saśaṅkitaṃ bāṣpapūrṇākṣyā ।।
dṛṣṭvā sthitaṃ priyatamaṃ saśaṅkitaṃ sāparādhamatilajjam । īrṣyāvacanasamutthaiḥ khedayitavyo hyupālambhaiḥ ।। na ca niṣṭhuramabhibhāṣyo na cāpyatikrodhanastu parihāsaḥ । bāṣponmiśrairvacanairātmopanyāsasaṃyuktaiḥ ।।
madhyāṅgulyaṅguṣṭhāgravicyavātpāṇinorasi kṛtena । udvartitanetratayā pratatairabhivīkṣaṇaiścāpi ।। kaṭihastavivartanayā vicchinnatayā tathāñjaleḥ karaṇāt । mūrdhabhramaṇanihañcitanipātasaṃśleaṣṇāccāpi ।।
avahitthavīkṣaṇādvā aṅgulibhaṅgena tarjanailalitaiḥ । ebhirbhāvaviśeṣairanunayaneṣvabhinayaḥ kāryaḥ ।। śobhase sādhu dṛṣṭo asi gaccha tvaṃ kiṃṃ vilambase । mā māṃ sprākṣīḥ priyā yatra tatra yā te hṛdi sthitā ।।
gacchetyuktvā parāvṛtya vinivṛttāntareṇa tu । kenacidvacanārthena praharṣaṃ yojayetpunaḥ ।। rabhasagrahaṇāccāpi haste vastre ca mūrdhani । kāryaṃ prasādanaṃ nāryā hyaparādhaṃ samīkṣya tu ।।
haste vastre atha keśānte nāryāpyatha gṛhītayā । kāntamevopasarpantyā kartavyaṃ mokṣaṇaṃ śanaiḥ ।। gṛhītāyātha keśānte haste vastre athavā punaḥ । huṃ muñcetyupasarpantyā vācyaḥ sparśālasaṃ priyaḥ ।।
pādāgrasthitayā nāryā kiṃcitkuṭṭamitotkaṭam । aśvakrāntena kartavyaṃ keśānāṃ mokṣaṇaṃ śanaiḥ ।। amucyamāne keśānte saṃjātasvedaleśayā । haṃ hu muñcāpasarpeti vācyaḥ sparśālasāṅgayā ।।
gaccheti roṣavākyena gatvā pratinivṛtya ca । kenacidvacanārthena vācyaṃ yāsyasi neti ca ।। vidhūnanena hastena huṃkāraṃ saṃprayojayet । sa cāvadhūnane kāryaḥ śapathairvyāja eva ca ।।
akṣṇoḥ saṃvaraṇe kāryaṃ pṛṣṭhataścopagūhanam । nāryāstvapahṛte vastre dīpacchādanameva ca ।। tāvat khedayitavyastu yāvatpādagato bhavet । tataścaraṇayoryāte kuryāddūtīnirīkṣaṇam ।।
utthāpyāliṅgayeccaiva nāyikā nāyakaṃ tataḥ । ratibhogagatā hṛṣṭā śayanābhimukhī vrajet ।। etadgītavidhānena sukumāreṇa yojayet । yadā śṛṅgārasaṃyuktaṃ ratisambhogakāraṇam ।।
yadā cākāśapuruṣaparasthavacanāśrayam । bhavetkāvyaṃ tadā hyeṣa kartavyo abhinayaḥ striyā ।। yadantapurasambandhaṃ kāryaṃ bhavati nāṭake । śṛṅgārarasasaṃyuktaṃ tatrāpyeṣa vidhirbhavet ।।
na kāryaṃ śayanaṃ raṅge nāṭyadharmaṃ vijānatā । kenacidvacanārthena aṅkacchedo vidhīyate ।। yadvā śayītārthavaśādekākī sahito api vā । cumbanāliṅganaṃ caiva tatha guhyaṃ ca yadbhavet ।।
dantacchedyaṃ nakhacchedyaṃ nīvīsraṃsanameva ca । stanāntaravimardaṃ ca raṅgamadhye na kārayet ।। bhojanaṃ salilakrīḍā tathā lajjākaraṃ ca yat । evaṃvidhaṃ bhavedyadyattattadraṅge na kārayet ।।
pitāputrasnuṣāśvaśrūdṛśyaṃ yasmāttu nāṭakam । tasmādetāni sarvāṇi varjanīyāni yatnataḥ ।। vākyaiḥ sātiśayaiḥ śravyairmadhurairnātiniṣṭhuraiḥ । hitopadeśasaṃyuktaistajjñaḥ kuryāttu nāṭakam ।।
evamantaḥpurakṛtaḥ kāryastvabhinayo budhaḥ । samāgame atha nārīṇāṃ vācyāni madanāśraye ।। priyeṣu vacanānīha yāni tāni nibodhata । priayaḥ kānto vinītaśca nāthaḥ svāmyatha jīvitam ।।
nandanaścetyabhiprīte vacanāni bhavanti hi । duḥśīlo atha durācāraḥ śaṭho vāmo vikatthanaḥ ।। nirlajjo niṣṭhuraścaiava priyaḥ krodhe abhidhīyate । yo vipriyaṃ na kurute na cāyuktaṃ prabhāṣate ।।
tathārjavasamācāraḥ sa priyastvabhidhīyate । anyanārīsamudbhūtaṃ cihnaṃ yasya na dṛṣyate ।। adhare vā śarīre vā sa kānta iti bhāṣyate । saṃkruddhe api hi yo nāryā nottaraṃ pratipadyate ।।
paruṣaṃ vā na vadati vinītaḥ sā'bhidhīyate । hitaiṣī rakṣaṇe śakto na mānī na ca matsarī ।। sarvakāryeṣvasaṃmūḍhaḥ sa nātha iti saṃjñitaḥ । sāmadānārthasaṃbhogaistathā lālanapālanaiḥ ।।
nārīṃ niṣevate yastu sa svāmītyabhidhīyate । nārīpsitairabhiprāyairnipuṇaṃ śayanakriyām ।। karoti yastu saṃbhoge sa jīvitamiti smṛtaḥ । kulīno dhṛtimāndakṣo dakṣiṇo vāgviśāradaḥ ।।
ślāghanīyaḥ sakhīmadhye nandanaḥ so abhidhīyate । ete vacanavinyāsā ratiprītikarāḥ smṛtāḥ ।। tathā cāprītivākyāni gadato me nibodhata । niṣṭhuraścāhiṣṇuśca māni dhṛṣṭo vikatthanaḥ ।।
anavasthitacittaśca duḥśīla iti sa smṛtaḥ । tāḍanaṃ bandhanaṃ cāpi yo vimṛśya samācaret ।। tathā paruṣavākyaśca durācāraḥ sa tanyate । vācaiava madhuro yastu karmaṇa nopapādakaḥ ।।
yoṣitaḥ kiñcidapyarthaṃ sa śaṭhaḥ paribhāṣyate । vāryate yatra yatrārthe tattadeva karoti yaḥ ।। viparītaniveśī ca sa vāma iti saṃjñitaḥ । sarasavraṇacihno yaḥ strīsaubhāgyavikatthanaḥ ।।
atimānī tathā stabdho vikatthana iti smṛtaḥ । vāryamāṇo dṛḍhataraṃ yo nārīmupasarpati ।। sacihnāḥ sāparādhaśca sa nirlajja iti smṛtaḥ । yo aparāddhastu sahasā nārīṃ sevitumicchati ।।
aprasādanabuddhiśca niṣṭhuraḥ so abhidhīyate । ete vacanavinyāsāḥ priyāpriyavibhāṣitāḥ ।। nartakīsaṃśritāḥ kāryā bahavo anye api nāṭake । eṣa gītavidhāne tu sukumāre vidhirbhavet ।।
śṛṅgārarasasaṃbhūto ratisaṃbhogakhedanaḥ । yaccaivākāśapuruṣaṃ parasthavacanāśrayam ।। śṛṅgāra evaṃ vācyaṃ syāttatrāpyeṣa kramo bhavet । yadvā purusaṃbandhaṃ kāryaṃ bhavati nāṭake ।।
śṛṅgārarasasaṃyuktaṃ tatrāpyeṣa kramo bhavet । evamantaḥpuragataḥ prayojyo abhinayo bhavet ।। divyāṅganānāṃ tu vidhiṃ vyākhyāsyamyanupūrvaśaḥ । nityamevojvalo veṣo nityaṃ pramuditaṃ manaḥ ।।
nityameva sukhaḥ kālo devānāṃ lalitāśrayaḥ । na cairṣyā naiva ca krodho nāsūyā na prasādanam ।। divyānāṃ dṛṣyate puṃsāṃ śṛṅgāre yoṣitāṃ tathā । ye bhāvā mānuṣāṇāṃ syuryadaṅgaṃ yacca ceṣṭitam ।।
sarvaṃ tadeva kartavyaṃ divyairmānuṣasaṅgame । yadā mānuṣasaṃbhogo divyānāṃ yoṣitāṃ bhavat ।। tadā sarvāḥ prakartavyā ye bhāvā mānuṣāśrayāḥ । śāpabhraṃśāttu divyānāṃ tathā cāpatyalipsayā ।।
kāryo mānuṣasaṃyogaḥ śṛṅgārarasasaṃśrayaḥ । puṣpairbhūṣaṇajaiḥ śabdairadṛśyāpi pralobhayet ।। punaḥ saṃdarśanaṃ dattvā kṣaṇādantaritā bhavet । vastrābharaṇamālyādyairlekhasaṃpreṣaṇairapi ।।
īdṛśairupacāraistu samunmādyastu nāyakaḥ । unmādanātsamudbhūtaḥ kāmo ratikaro bhavet ।। svabhāvopagato yastu nāsāvatyarthabhāvikaḥ । evaṃ rājopacāro hi kartavyo abhyantarāśrayaḥ ।।
bāhyamapyupacāraṃ tu pravakṣyāmyatha vaiśike । viśeṣayetkalāḥ sarvā yasmāttasmāttu vaiśikaḥ । veśopacāre sādhurvā vaiśikaḥ parikīrtitaḥ ।। yo hi sarvakalopetaḥ sarvaśilpavicakṣaṇaḥ ।
strīcittagrahaṇābhijño vaiśikaḥ sa bhavetpumān ।। guṇastasya tu vijñeyāḥ svaśarīrasamutthitāḥ । āhāryāḥ sahajāścaiva trayastriṃśatsamāsataḥ ।। śāstravicchilpasaṃpanno rūpavān priyadarśanaḥ vikrānto dhṛtimāṃścaiva vayoveṣakulānvitaḥ ।।
surabhirmadhurastyāgi sahiṣṇuravikatthanaḥ aśaṅkitaḥ priyābhāṣī caturaḥ śubhadaḥ śuciḥ ।। kāmopacārakuśalo dakṣiṇo deśakālavit । adīnavākyaḥ smitavān vāgmī dakṣaḥ priyaṃvadaḥ ।। strīlubdhāḥ saṃvibhāgī ca śraddhadhāno dṛḍhasmṛtiḥ ।
gamyāsu cāpyavisrambhī mānī ceti hi vaiśikaḥ ।। anuyuktaḥ śucirdakṣo dakṣiṇaḥ pratipattimān । bhaveccitrābhidhāyī ca vayasyastasya tadguṇaḥ ।। vijñānaguṇasaṃpanā kathinī liṅginī tathā ।
prātiveśyā sakhī dāsī kumārī kāruśilpinī ।। dhātrī pāṣaṇḍinī caiva tathā raṅgopajīvinī । protsāhane athakuśalā madhurakathā dakṣiṇāthakālajñā ।। laḍahā saṃvṛtamantrā dūtī tvebhirguṇaiḥ kāryā ।
tayāpyutsāhanaṃ kāryaṃ nānādarśitakāraṇam ।। yathoktakathanaṃ caiva tathā bhāvapradarśanam । na jaḍaṃ rūpasampannaṃ nārthavantaṃ na cāturam ।। dūtaṃ vā'pyathavā dūtīṃ budhaḥ kuryātkadācana ।
kulabhogadhanādhikyaiḥ kṛtvādhikavikatthanam ।। dūtī nivedayetkāmamarthāṃścaivānuvarṇayet । na cākāmapravṛttāyāḥ kṛddhāyā vāpi saṅgamaḥ ।। nānupāyaḥ prakartavyo dūtyā hi puruṣāśrayaḥ ।
utsave ratrisañcāra uddyāne mitraveśmani ।। dhātrigṛheṣu sakhyā vā tathā caiva nimantraṇe । vyādhitavyapadeśena śunyāgāraniveśane ।। kāryaḥ samāgamo nṝṇāṃ strībhiḥ prathamasaṅgame ।
evaṃ samāgamaṃ kṛtvā sopāyaṃ vidhipūrvakam ।। anuraktā viraktā vā liṅgākāraistu lakṣayet । svabhāvabhāvātiśayairnārī yā madanāśrayā ।। karoti nibhṛtāṃ līlāṃ nityaṃ sā madanāturā ।
sakhīmadhye guṇān brūte svadhanaṃ ca prayacchati ।। pūjayatyasya mitrāṇi dveṣṭi śatrujanaṃ sadā । gamāgame sakhīnāṃ yā hṛṣṭā bhavati cādhikam ।। tuṣyatyasya kathābhistu sasnehaṃ ca nirīkṣate ।
supte tu paścāt svapiti cumbitā praticumbati ।। uttiṣṭhatyapi pūrvaṃ ca tathā kleśasahāpi ca । utsave muditā yā ca vyasane yā ca duḥkhitā ।। evaṃvidhairguṇairyuktā tvanuraktā tu sā smṛtā ।
viraktāyāstu cinhāni cumbitā nābhicumbati ।। samāsatastu prakṛtistrividhā parikīrtitā । puruṣāṇāmatha strīṇāmuttamādhamamadhyamā ।। jitendriya jñānavatī nānāśilpavicakṣaṇā ।
dakṣiṇādhamahālakṣyā bhītānāṃ parisāntvanī ।। nānāśāstrārthasaṃpannā gāmbhīryaudāryaśālinī । sthairyatyāgaguṇopetā jñeyā prakṛtiruttamā ।। lokopacāracaturā śilpaśāstraviśāradā ।
vijñānamādhuryayutā madhyamā prakṛtiḥ smṛtā ।। rūkṣavāco atha duḥśīlāḥ kusattvāḥ sthūlabuddhayaḥ । krodhanāghātakāścaiva mitraghnāśchidramāninaḥ ।। piśunāstūddhatairvākyairakṛtajñāstathālasāḥ ।
mānyāmānyā viśeṣajñā strīlolāḥ kalahapriyāḥ ।। sūcakāḥ pāpakarmāṇaḥ paradravyāpahāriṇaḥ । ebhirdoṣaistusaṃpannā bhavantīhādhamā narāḥ ।। evaṃ tu śīlato nṝṇāṃ prakṛtistrividhā smṛtā ।
strīṇāṃ punaśca prakṛtiṃ vyākhyāsyāmyanupūrvaśaḥ ।। mṛdubhābā cācapalā smitabhāṣiṇyaniṣṭhurā । gurūṇāṃ vacane dakṣā salajjā vinayānvitā ।। rūpābhijanamādhuryairguṇaiḥ svābhāvikeryutā ।
gāmbhīryadhairyasampannā vijñeyā pramadottamā ।। nātyutkṛṣṭairanikhilairebhirevānvitā guṇaiḥ । alpadoṣānuviddhā ca madhyamā prakṛtiḥ smṛtā ।। adhamā prakṛtiryā tu puruṣāṇāṃ prakīrtitā ।
vijñeyā saiva nārīṇāmadhamānāṃ samāsataḥ ।। napuṃsakastu vijñeyaḥ saṃkīrṇo adhama eva ca । preṣyādirapi vijñeyā saṃkīrṇā prakṛtidvijāḥ ।। śakāraśca viṭaścaiva ye cānyepyevamādayaḥ ।
saṃkīrṇāste api vijñeyā hyadhamā nāṭake budhaiḥ ।। etā jñeyāḥ prakṛtayaḥ puruṣastrīnapuṃsakaiḥ । āsāṃ tu saṃpravakṣyāmi vidhānaṃ śīlasaṃśrayam ।। atra catvāra eva syurnāyakāḥ parikīrtitāḥ ।
madhyamottamaprakṛtau nānālakṣaṇalakṣitāḥ ।। dhīroddhatā dhīralalitā dhīrodāttāstathaiva ca । dhīrapraśāntakāścaiva nāyakāḥ parikīrtitāḥ ।। devā dhīroddhatā jñeyāḥ syurdhīralalitā nṛpāḥ ।
senāpatiramātyaśca dhīrodāttau prakīrtitau ।। dhīrapraśāntā vijñeyā brāhmaṇā vāṇijastathā । eteṣāṃ tu punarjñeyāścatvārastu vidūṣakaḥ ।। liṃgī dvijo rājajīvī śiṣyaśceti yathākramam ।
devakṣitibhṛtāmātyabrāhmaṇānāṃ prayojayet ।। vipralaṃbhasuhṛdomī saṃkathālāpapeśalāḥ । vyasanī prāpya duḥkhaṃ vā yujyate abhyudayena yaḥ ।। tathā puruṣamāhustaṃ pradhānaṃ nāyakaṃ budhāḥ ।
yatrānekasya bhavato vyasanābhyudayau punaḥ ।। sapuṣṭau yatra tau syātāṃ na bhavettatra nāyakaḥ । divyā ca nṛpapatnī ca kulastrī gaṇikā tathā ।। etāstu nāyikā jñeya nānāprakṛtilakṣaṇāḥ ।
dhīrā ca lalitā ca syādudāttā nibhṛtā tathā ।। divyā rājāṅganāścaiva guṇairyuktā bhavanti hi । udāttā nibhṛtā caiva bhavettu kulajāṅganā ।। lalite cābhyudātte ca gaṇikāśilpakārike ।
prakṛtīnāṃ tu sarvāsāmupacārād dvidhā smṛtāḥ ।। bāhyaścābhyantaraścaiva tayorvakṣyāmi lakṣaṇam । tatra rājopacāro yo bhavedābhyantaro hi saḥ ।। tato vākyopacārastu yasya bāhyaḥ sa ucyate ।
atha rājopacāre ca rājñāmantaḥpurāśritam ।। strīvibhāgaṃ pravakṣyāmi vibhaktamupacārataḥ । rājopacāraṃ vakṣyāmi hyantaḥpurasamāśrayam ।। mahādevī tathā devyaḥ svāminyaḥ sthāpitā api ।
bhoginyaḥ śilpakāriṇyo nāṭakīyāḥ sanartakāḥ ।। anucārikāśca vijñeyāstathā ca paricārikāḥ । tathā saṃcārikāścaiva tathā preṣaṇakārikāḥ ।। mahattaryaḥ pratīhāryaḥ kumāryaḥ sthavirā api ।
āyuktikāśca nṛpaterayamantaḥpuro janaḥ ।। atra mūrdhābhiṣiktā yā kulaśīlasamanvitā । guṇairyuktā vayassthā ca madhyasthā krodhanā tathā ।। mukterṣyā nṛpaśīlajñā sukhaduḥkhasahā samā ।
śāntisvastyayanairbhartussatataṃ maṅgalaiṣiṇī ।। śāntā pativratā dhīrā antaḥpurahite ratā । ebhirguṇaistu saṃyuktā mahadevītyudāhṛtā ।। ebhireva guṇairyuktāstatsaṃskāravivarjitāḥ ।
garvitāścātisaubhāgyāḥ patisaṃbhogatatparāḥ ।। śucinityojvalākārāḥ patipakṣābhyasūyakāḥ । vayorūpaguṇāḍhyā yāstā devya iti bhāṣitāḥ ।। senāpateramātyānāṃ bhṛtyānāmathavā punaḥ ।
bhaveyustanayā yāstu pratisammānavarjitāḥ ।। śīlarūpaguṇairyāstu saṃpannā nṛpaterhitāḥ । svaguṇairlabdhasammānā svāminya iti tāḥ smṛtāḥ ।। rūpayauvanaśālinyaḥ karkaśā vibhramānvitāḥ ।
ratisaṃbhogakuśalāḥ pratipakṣābhyasūyakāḥ ।। dakṣā bhartuśca cittajñā gandhamālyojvalāssadā । nṛpateśchandavartinyo na hīrṣyāmānagarvitāḥ ।। utthitāśca pramattāśca tyaktālasyā na niṣṭhurāḥ ।
mānyāmānyaviśeṣajñāḥ sthāpitā iti tāḥ smṛtāḥ ।। kulaśīlalabdhapūjāmṛdavo nāticodbhaṭāḥ । madhyasthā nibhṛtāḥ kṣāntā bhoginya iti tāḥ smṛtāḥ ।। nānākalāviśeṣajñā nānāśilpavicakṣaṇāḥ ।
gandhapuṣpavibhāgajñā lekhyālekhyavikalpikāḥ ।। śayanāsanabhāgajñāścaturā madhurāstathā । dakṣāḥ saumyāḥ sphuṭāḥ śliṣṭhā nibhṛtāḥ śilpakārikāḥ ।। grahamokṣalayajñā yā rasabhāvavikalpikāḥ ।
caturānāṭyakuśalāścohāpohavicakṣaṇāḥ ।। rūpayauvanasaṃpannā nāṭakīyāstu tāḥ smṛtāḥ । helābhāvaviśeṣāḍhyā satvenābhinayena ca ।। mādhuryena ca saṃpannā hyātodyakuśalā tathā ।
aṅgapratyaṅgasaṃpannā catuṣṣaṣṭhikalānvitā ।। caturāḥ praśnayopetāḥ strīdoṣaiśca vivarjitāḥ । sadā pragalbhā ca tathā tyaktālasyā jitaśramā ।। nānāśilpaprayogajñā nṛttagītavicakṣaṇā ।
atha rūpaguṇaudāryadhairyasaubhāgyaśīlasaṃpannā ।। peśalamadhurasnigdhānunādikalacitrakaṇṭhā ca । samāgatāsu nārīṣu rūpayauvanakantibhiḥ ।। na dṛśyate guṇairstulyā yasyāḥ sā nartakī smṛtā ।
sarvāvasthopacāreṣu yā na muñcati parthivam ।। vijñeyā dakṣiṇā dakṣā nāṭyajñairanucārikā । śayyāpālī chatradhārī tathā vyajanadhāriṇī ।। saṃvāhikā gandhayoktrī tathā caiva prasādhikā ।
tathābharaṇayoktrī ca mālyasaṃyojikā tathā ।। evaṃ vidhā bhaveyuryāḥ tā jñeyāḥ paricārikāḥ । nānākakṣyā vicāriṇyaḥ tathoapavanasaṃcarāḥ ।। devatāyatanakrīḍā prāsādaparicārikāḥ ।
yāmakinyastathā caiva yāścaivaṃ lakṣaṇāḥ striyaḥ ।। saṃcārikāstu vijñeyā nāṭyajñaiḥ samudāhṛtāḥ । preṣaṇe akāmasaṃyukte guhyāguhyasamutthite ।। nṛpairyāstu niyujyante tāḥ jñeyāḥ paricārikāḥ ।
sarvāntaḥpurarakṣāsu stutisvastyayanena ca ।। yā vṛddhimabhinandanti tā vijñeyā mahattarāḥ । sandhivigrahasaṃbaddhanānācārasamutthitam ।। nivedayanti yāḥ kāryaṃ pratihāryastu tāḥ smṛtāḥ ।
aprāptarasasaṃbhogā na saṃbhrāntā na codbhaṭāḥ ।। nibhṛtāśca salajjāśca kumāryo bālikāḥ smṛtāḥ । purvarājanayajñā yāḥ purvarājābhipūjitāḥ ।। purvarājānucaritāstā vṛddhā iti sujñitāḥ ।
bhāṇḍāgāreṣvadhikṛtāścāyudhādhikṛtāstathā ।। phalamūlauṣadhīnāṃ ca tathā caivānvavekṣakī । gandhābharaṇavastrāṇāṃ mālyānāṃ caiva cintikā ।। bahvāśraye tathā yuktā jñeyā hyāyuktikāstu tāḥ ।
ityantaḥpuracāriṇyaḥ striyaḥ proktā samāsataḥ ।। viśeṣaṇaviśeṣeṇa tāsāṃ vakṣyāmi vai dvijāḥ । anuraktāśca bhaktāśca nānāpārśvasamutthitāḥ ।। yā niyuktā niyogeṣu kāryeṣu vividheṣu ca ।
na codbhaṭā asaṃbhrāntā na lubdhā nāpi niṣṭhurāḥ ।। dāntāḥ kṣāntāḥ prasannāśca jitakrodhā jitendriyāḥ । akāmā lobhaḍīnāśca strīdoṣaiśca vivarjitāḥ ।। sā tvantaḥpurasaṃcāre yojyā pārthivaveśmani ।
kārukāḥ kañcukīyāśca tathā varṣavarāḥ punaḥ ।। aupasthāyikanirmuṇḍā strīṇā preṣaṇakarmaṇi । rakṣaṇaṃ ca kumārīṇāṃ bālikānāṃ prayojayet ।। antaḥpurādhikāreṣu rājacaryānuvarttinām ।
sarvavṛttāntasaṃvāhāḥ patyāgāre niyojayet ।। vinītāḥ svalpasattvā ye klībā vai strīsvabhāvikāḥ । jātyā na doṣiṇaścaiva te vai varṣavarāḥ smṛtāḥ ।। brahmāṇāḥ kuśalā vṛddhāḥ kāmadoṣavivarjitāḥ ।
prayojaneṣu devīnāṃ prayoktavyā nṛpaiḥ sadā ।। etadaṣṭādaśavidhaṃ proktamantaḥpuraṃ mayā । ataḥ paraṃ pravakṣyāmi bāhyaṃ puruṣasaṃbhavam ।। rājā senāpatiścaiva purodhā mantriṇastathā ।
sacivāḥ prāḍvivākāśca kumārādhikṛtāstathā ।। eke cānye ca bahavo mānyā jñeyā nṛpasya tu । veśeṣameṣāṃ vakṣyāmi lakṣaṇena nibodhata ।। balavān buddhisaṃpannaḥ satyavādī jitendriyaḥ ।
dakṣaḥ pragalbho dhṛtimān vikrānto matimāñchuciḥ ।। dīrghadarśī mahotsāhaḥ kṛtajñaḥ priyavāṅmṛduḥ । lokapālavratadharaḥ karmamārgaviśāradaḥ ।। utthitaścāpramattaśca vṛddhasevyarthaśāstravit ।
parabhāveṅgitābhijñaḥ śūro rakṣāsamanvitaḥ ।। ūhāpohavicārī ca nānāśilpaprayojakaḥ । nītiśāstrārthakuśalastathā caivānurāgavān ।। dharmajño avyasanī caiva guṇaireterbhavennṛpaḥ ।
kulīnā buddhisaṃpannā nānāśāstravipaścitāḥ ।। snigdhā parerahāryaśca na pramattāśca deśajāḥ । alubdhāśca vinītāśca śucayo dhārmikāstathā ।। purodho mantriṇastvebhirguṇairyuktā bhavanti hi ।
buddhimānnītisaṃpannastyaktālasyaḥ priyaṃvadaḥ ।। pararandhravidhijñaśca yātrākālaviśeṣavit । arthaśāstrārthakuśalo hyanuraktaḥ kulodbhavaḥ ।। deśavitkālaviccaiva kartavyaḥ kṣitipaiḥ sadā ।
vyavahārārthatattvajñā buddhimanto bahuśrutāḥ ।। madhyasthā dhārmikā dhīrāḥ kāryākāryavivekinaḥ । kṣāntā dāntā jitakrodhā sarvatra samadarśinaḥ ।। īdṛśaḥ prāḍvivākāstu sthāpyā dharmāsane dvijāḥ ।
utthitāśca pramattāśca tyaktālasyā jitaśramāḥ ।। snigdhā śāntā vinītāśca madhyasthā nipuṇāstathā । nayajñā vinayajñāśca ūhāpohavicakṣaṇāḥ ।। sarvaśātrārthasaṃpannāḥ kumārādhikṛtāstathā ।
bṛhaspatimatādeṣāṃ guṇāṃścābhikāṃkṣayet ।। vijñeyaṃ copahāryaṃ ca sabhyānāṃ ca vikalpanam । ityeṣa vo mayā proktaḥ prāḍvivākanirṇayaḥ ।। ata ūrdhvaṃ pravakṣyāmi citrābhinayanaṃ punaḥ ।
aṅgābhinayasyaiva yo viśeṣaḥ kvacit kvacit । anukta ucyate citraḥ citrābhinayassmṛtaḥ ।। uttānau tu karau kṛtvā svastikau pārśvasaṃsthitau । udvāhitena śirasā tathā cordhvanirīkṣaṇāt ।।
prabhātaṃ gaganaṃ rātriḥ pradoṣaṃ divasaṃ tathā । ṛtūn ghanān vanāntāṃśca vistīrṇāṃśca jalāśayān ।। diśo grahān sanakṣatrān kiñcit svasthaṃ ca yadbhavet । tasya tvabhinayaḥ kāryo nānādṛṣṭisamanvitaḥ ।।
ebhireva karairbhūyastenaiva śirasā punaḥ । adho nirīkṣaṇenātha bhūmisthān saṃpradarśayet ।। sparśasya grahaṇenaiva tathollukasanena ca । candrajyostnāṃ sukhaṃ vāyuṃ rasaṃ gandhaṃ ca nirdiśet ।।
vastrāvakuṇṭhanātsūryaṃ rajodhūmānilāṃstathā । bhūmitāpamathoṣṇaṃ ca kuryācchāyābhilāṣataḥ ।। ūrdhvākekaradṛṣṭistu madhyāhne sūryamādiśet । udayāstagataṃ caiva vismayārthaiḥ pradarśayet ।।
yāni saumyārthayuktāni susvabhāvakṛtāni ca । gātrasparśaissaromāñcaisteṣāmabhinayo bhavet ।। yāni syustīkṣṇarūpāṇi tāni cābhinayetsudhīḥ । asaṃsparśaistathodvegaistathā mukhavikuṇṭhanaiḥ ।।
gambhīrodātasaṃyuktānarthānabhinayedbudhaḥ । sāṭopaiśca sagarvaiśca gātraiḥ sauṣṭhavasaṃyutaiḥ ।। yajñopavītadeśasthamarālaṃ hāsamādiśet । svastikau vicyutau hārasragdāmārthān nidarśayet ।।
bhramaṇena pradarśinyā dṛṣṭeḥ parigamena ca । alapadmakapīḍāyāḥ sarvārthagrahaṇaṃ bhavet ।। śravyaṃ śravaṇayogena dṛśyaṃ dṛṣṭivilokanaiḥ । ātmasthaṃ parasaṃsthaṃ vā madhyasthaṃ vā vinirdiśet ।।
vidyudulkāghanaravāviṣphuliṃgārciṣastathā । trastāṃgākṣinimeṣaiśca te abhineyāḥ prayoktṛbhiḥ ।। udveṣṭitakarāvṛttau karau kṛtvā nataṃ śiraḥ । asaṃsparśe tathāniṣṭe jihmadṛṣṭena kārayet ।।
vāyumuṣṇaṃ tamastejo mukhapracchādanena ca । reṇutoyapataṃgāṃśca bhramarāṃśca nivārayet ।। kṛtvā svastikasaṃsthānau padmakośāvadhomukhau । siaṃharkṣavānaravyāghraśvāpadāṃśca nirūpayet ।।
svastikau tripatākau tu gurūṇāṃ pādavandane । khaṭakasvasthikau cāpi pratodagrahaṇe smṛtau ।। ekaṃ dvi trīṇi catvāri pañca ṣaṭ sapta cāṣṭadhā । nava vā daśa vāpi syurgaṇanāṃgulibhirbhavet ।।
daśākhyāśca śatākhyāśca sahasrākhyāstathaiva ca । patākābhyāṃ tu hastābhyāṃ prayojyāstāḥ prayoktṛbhiḥ ।। daśākhyagaṇanāyāstu parato yā bhavediha । vākyārthenaiva sādhyāsau parokṣābhinayena ca ।।
chatradhvajapatākāśca nirdeśyā daṇḍadhāraṇāt । nānāpraharaṇaṃ cātha nirdeśyaṃ dhāraṇāśrayam ।। ekacitto hyadhodṛṣṭiḥ kiñcinnataśirāstathā । savyahastaśca saṃdaṃśaḥ smṛte dhyāne vitarkite ।।
udvāhitaṃ śiraḥ kṛtvā haṃsapakṣau pradakṣiṇau । apatyarūpaṇe kāryāvuchrayau ca prayoktṛbhiḥ ।। udvāhitaṃ śiraḥ kṛtvā haṃsavaktraṃ tathordhvagam । prasādayacca yaṃ mānaṃ dīrghasatvaṃ ca nirdiśet ।।
arālaṃ ca śirasthāne samudvāhya tu vāmakam । gate nirvṛtte dhvaste ca śrāntavākye ca yojayet ।। sarvendriyasvasthatayā prasannavadanastathā । vicitrabhūtalālokaiḥ śaradantu vinirdiśet ।।
gātrasaṃkocanāccāpi sūryāgnipaṭusevanāt । hemantastvabhinetavyaḥ puruṣairmadhyamādhamaiḥ ।। śirodantoṣṭhakampena gātrasaṃkocanena ca । kūjitaiśca saśītkārairadhamaśśītamādiśet ।।
avasthāntaramāsādya kadācittūttamarairapi । śītābhinayanaṃ kūryāddevādvyasanasaṃbhavam ।। ṛtujānāṃ tu puṣpāṇāṃ gandhaghrāṇaistathaiva ca । rūkṣasya vāyoḥ sparśācca śiśiraṃ rūpayedbudhaḥ ।।
pramodajananāraṃbhairupabhogaiḥ pṛthagvidhiḥ । vasantastvabhinetavyo nānāpuṣpapradarśanāt ।। sveda pramārjanaiścaiva bhūmitāpaiḥ savījanaiḥ । uṣṇasya vāyoḥ sparśena grīṣmaṃ tvabhinayedbudhaḥ ।।
kadambanīpakuṭapaiḥ śādvalaiḥ sendragopakaiḥ । meghavātaiḥ sukhasparśaiḥ prāvṛṭkālaṃ pradarśayet ।। meghaughanādairgambhīrairdhārāprapatanaistadā । vidyunnirghātaghoṣaiśca varṣārātraṃ samādiśet ।।
yadyasya cihnaṃ veṣo vā karma vā rūpameva vā । nirdeśyaḥ sa ṛtustena iṣṭāniṣṭārthadarśanāt ।। etānṛtūnarthavaśāddarśayeddhi rasānugān । sukhinastu sukhopetān suḥkhārthān duḥkhasaṃyutān ।।
yo yena bhāvenāviṣṭaḥ sukhadenetareana vā । sa tadāhitasaṃkāraḥ sarvaṃ paśyati tanmayam ।। bhāvābhinayanaṃ kuryādvibhāvānāṃ nidarśanaiḥ । tathaiva cānubhāvānāṃ bhāvasiddhiḥ pravartitā ।।
vibhāvenāhṛtaṃ kāryamanubhāvena nīyate । ātmānubhavanaṃ bhāvo vibhāvaḥ paradarśanam ।। gururmitraṃ sakhā snigdhaḥ saṃbandhī bandhureva vā । āvedyate hi yaḥ prāptaḥ sa vibhāva iti smṛtaḥ ।।
yattvasya saṃbhramotthānairarghyapādyāsanādibhiḥ । pūjanaṃ kriyate bhaktyā so anubhāvaḥ prakīrtitaḥ ।। evamanyeṣvapi jñeyo nānākāryapradarśanāt । vibhāvo vāpi bhāvo vā vijñeyo arthavaśādbudhaiḥ ।।
yastvapi pratisaṃdeśo dūtasyeha pradīyate । so anubhāva iti jñeyaḥ pratisandeśadarśitaḥ ।। evaṃ bhāvo vibhāvo vāpyanubhāvaśca kīrtitaḥ । puruṣairabhineyaḥ syātpramadābhirathāpi vā ।।
svabhāvābhinaye sthānaṃ puṃsāṃ kāryaṃ tu vaiṣṇavam । āyataṃ vāvahitthaṃ vā strīṇāṃ kāryaṃ svabhāvataḥ ।। prayojanavaśāccaiva śeṣāṇyapi bhavanti hi । nānābhavābhinayanaiḥ prayogaiśca pṛthagvidhaiḥ ।।
dhairyalīlāṅgasaṃpannaṃ puruṣāṇāṃ viceṣṭitam । mṛdulīlāṅgahāraiśca strīṇāṃ kāryaṃ tu ceṣṭitam ।। karapādāṅgasañcārāsstrīṇāṃ tu lalitāḥ smṛtāḥ । sudhīraścoddhataścaiva puruṣāṇāṃ prayoktṛbhiḥ ।।
yathā rasaṃ yathā bhāvaṃ strīṇāṃ bhāvapradarśanam । narāṇāṃ pramadānāṃ ca bhāvābhinayanaṃ pṛthak ।। bhāvānubhāvanaṃ yuktaṃ vyākhyāsyāmyanupūrvaśaḥ । āliṅganena gātrāṇāṃ sasmitena ca cakṣuṣā ।।
tathollukasānaccāpi harṣaṃ saṃdarśayennaraḥ । kṣiprasa!njātaromāñcāt bāṣpeṇāvṛtalocanā ।। kurvīta nartakī harṣaṃ prītyā vākyaiśca sasmitaiḥ । udvṛttaraktanetraśca sandaṣṭādhara eva ca ।।
niśvāsakaṃpitāṃgaśca krodhaṃ cābhinayennaraḥ । netrābhyāṃ bāṣpapūrṇābhyāṃ cibukauṣṭhaprakaṃpanāt ।। śirasaḥ kaṃpanāccaiva bhrukuṭīkaraṇena ca । maunenāṅgulibhaṅgena mālyābharaṇavarjanāt ।।
āyatakasthānakakṣāyā īrṣyā krodhe bhavetstriyāḥ । niśvāsocchvāsabahulairadhomukhavicintanaiḥ ।। ākāśavacanāccāpi duḥkhaṃ puṃsāṃ tu yojayet । ruditaiḥ śvasitaiścaiva śirobhihananena ca ।।
bhūmipātābhighātaiśca duḥkhaṃ strīṣu prayojayet । ānandajaṃ cārtijaṃ vā īrṣyāsaṃbhūtameva vā ।। yatpūrvamuktaṃ ruditaṃ tatstrīnīceṣu yojayet । saṃbhramāvegaceṣṭābhiśśastrasaṃpātanena ca ।।
puruṣāṇāṃ bhayaṃ kāryaṃ dhairyāvegabalādibhiḥ । calatārakanetratvādgātraiḥ sphuritakampitaiḥ ।। santrastahṛdayatvācca pārśvābhyāmavalokanaiḥ । bhartṛranveṣaṇāccaivamuccairākrandanādapi ।।
priyasyāliṃganāccaiva bhayaṃ kāryaṃ bhavetstriyāḥ । madā ye abhihitāḥ pūrvaṃ te strīnīceṣu yojayet ।। mṛdubhiḥ skhalitairnityamākāśasyāvalaṃbanāt । netrāvaghūrṇanaiścaiva sālasyaiḥ kathitaistathā ।।
gātrāṇāṃ kaṃpanaiścaiva madaḥ kāryo bhavetstriyāḥ । anena vidhinā kāryaḥ prayogāḥ kāraṇotthitāḥ ।। pauruṣaḥ strīkṛto vāpi bhāvā hyabhinayaṃ prati । sarve salalitā bhāvāsstrībhiḥ kāryāḥ prayatnataḥ ।।
dhairyamādhuryasaṃpannā bhāvāḥ kāryāstu pauruṣāḥ । tripatākāṅgulībhyāṃ tu valitābhyāṃ prayojayet ।। śukāśca sārikāścaiva sūkṣmā ye cāpi pakṣiṇaḥ । śikhisārasahaṃsādyāḥ sthūlā ye api svabhāvataḥ ।।
recakairaṅgahāraiśca teṣāmabhinayo bhavet । kharoṣṭrāśvatarāsiṃhavyāghragomahiṣādaya ।। gatipracarairaṅgaiśca te abhineyāḥ prayoktṛbhiḥ । bhūtāḥ piśācā yakṣāśca dānavāḥ saharākṣasaiḥ ।।
aṅgahārairavinirdeśyā nāmasaṃkīrtanādapi । aṅgahārairvinirdeśyā apratyakṣā bhavanti ye ।। pratyakṣāstvabhinetavyā bhayodvegaiḥ savismayaiḥ । devāśca cihnaiśca praṇāmakaraṇairbhāvaiśca viceṣṭitaiḥ ।।
abhineyo hyarthavaśādapratyakṣāḥ prayogajñaiḥ । savyotthitena hastena hyarālena śiraḥ spṛśet ।। nare ahyabhivādanaṃ hyetadapratyakṣe vidhīyate । khaṭakāvardhamānena kapotākhyena vā punaḥ ।।
daivatāni gurūṃścaiva pramadāścābhivādayet । divaukasaśca ye pūjyāḥ pratyakṣāśca bhavanti ye ।। tān pramāṇaiḥ prabhāvaiśca gaṃbhīrārthaiśca yojayet । mahājanaṃ sakhīvargaṃ viṭadhūrtajanaṃ tathā ।।
parimaṇḍalasaṃsthena hastenābhinayenannaraḥ । parvatān prāṃśuyogena vṛkṣāṃścaiva samucchritān ।। prasāritābhyāṃ bāhubhyāmutkṣiptābhyāṃ prayojayet । samūhasāgaraṃ senā bahuvistīrṇameva ca ।।
patākābhyāṃ tu hastābhyāmutkṣiptābhyāṃ pradarśayet । śauryaṃ dhairyaṃ ca garvaṃ ca darpamaudāryamucchrayam ।। lalāṭadeśasthānena tvarālenābhidarśayet । vakṣodeśādapāviddhau karau tu mṛgaśīrṣakau ।।
vistīrṇapradrutotkṣepau yojyau yasyādapāvṛtam । adhomukhottānatalau hastau kiñcitprasāritau ।। kṛtvā tvabhinayedvelāṃ biladvāraṃ gṛhaṃ guhān । kāmaṃ śāpagrahagrastān jvaropahatacetasaḥ ।।
eteṣāṃ ceṣṭitaṃ kuryādaṅgādyaiḥ sadṛśairbudhaiḥ । dolābhinayanaṃ kuryāddolāyāstu vilokanaiḥ ।। saṃbhokṣeṇa ca gātrāṇāṃ rajvaśvāgrahaṇena ca । yadā cāṅgavatī ḍolā pratyakṣā pustajā bhavet ।।
āsaneṣu praviṣṭānāṃ kartavyaṃ tatra ḍolanam । ākāśavacanānīha vakṣyāmyātmagatāni ca ।। apavāritakaṃ caiva janāntikamathāpi ca । dūrasthābhāṣaṇaṃ yatsyādaśarīranivedanam ।।
parokṣāntaritaṃ vākyamākāśavacanaṃ tu tat । tatrottarakṛtairvākyaiḥ saṃlāpaṃ saṃprayojayet ।। nānākāraṇasaṃyuktaiḥ kāvyabhāvasamutthitaiḥ । hṛdayasya vaco yattū tadātmagatamīṣyate ।।
savitarkaṃ ca tadyojyaṃ prāyaśo nāṭakādiṣu । nigūḍhabhāvasaṃyuktamapavāritakaṃ smṛtam ।। kāryavaśādaśravaṇaṃ pārśvagatairyajjanāntikaṃ tatsyāt । hṛdayasthaṃ savikalpaṃ bhāvasthaṃ cātmagatameva ।।
iti gūḍhārthayuktāni vacanānīha nāṭake । janāntikāni karṇe tu tāni yojyāni yoktṛbhiḥ ।। pūrvavṛttaṃ tu yatkāryaṃ bhūyaḥ kathyaṃ tu kāraṇāt । karṇapradeśe tadvācyaṃ māgāttatpunaruktatām ।।
avyabhicāreṇa paṭhedākāśajanāntikātmagatapāṭhyam । pratyakṣaparokṣakṛtānāmātmasamutthān parakṛtāṃśca ।। hastamantaritaṃ kṛtvā tripatākaṃ prayoktṛbhiḥ । janāntikaṃ prayoktavyamapavāritakaṃ tathā ।।
svapnāyitavākyārthaistvabhineyo na khalu hastasaṃcāraiḥ । suptābhihitaireva tu vākyārthaiḥ so abhineyaḥ syāt ।। mandasvarasañcārairvyaktāvyaktaṃ punaruktavacanārtham । pūrvānusmaraṇakṛtaṃ kāryaṃ svapnāñcite pāṭhyam ।।
praśithilagurukaruṇākṣaraghaṇṭānusvaritavākyagadgadajaiḥ । hikkāśvasopetāṃ kākuṃ kuryānmaraṇakāle ।। hikkāśvāsopetāṃ mūrcchopagame maraṇavatkathayet । atimatteṣvapi kāryaṃ tadvatsvapnāyite yathā pāṭhyam ।।
vṛddhānāṃ yojayetpāṭhyaṃ gadgadaskhalitākṣaram । asamāptākṣaraṃ caiva bālānāṃ tu kalasvanam ।। nānābhāvopagataṃ maraṇābhinaye bahukīrtitaṃ tu । vikṣiptahastapādairnibhṛtaiḥ sannaistathā kāryam ।।
vyādhiplute ca maraṇaṃ niṣaṇṇagātraistu saṃprayoktavyam । hikkāśvāsopetaṃ tathā parādhīnagātrasaṃcāram ।। viṣapīte api ca maraṇaṃ kāryaṃ vikṣiptagātrakaracaraṇam । viṣavegasaṃprayuktaṃ visphuritāṃgakriyopetam ।।
pratheme vege kārśyaṃ tvabhineye vepathurdvitīye tu । dāhastathā tṛtīye vilallikā syāccaturthe tu ।। phenastu pañcamasthe tu grīvā ṣaṣṭhe tu bhajyate । jaḍatā saptame tu syānmaraṇaṃ tvaṣṭame bhavet ।।
tatra prathamavege tu kṣāmavakrakapolatā । kṛśatve abhinayaḥ kāryo vākyānāmalpabhāṣaṇam ।। sarvāṅgavepathuṃ ca kaṇḍūyanaṃ tathāṅgānām । vikṣiptahastagātraṃ dāhaṃ caivāpyabhinayettu ।।
udvṛttanimeṣatvādudgāracchardanaistathākṣepaiḥ । avyaktākṣarakathanaiḥ vilallikāmabhinayedevam ।। udgāravamanayogaiḥ śirasaśca vilolanairanekavidhaiḥ । phenastvabhinetavyo niḥsaṃjñatayā nimeṣaiśca ।।
aṃsakapolasparśaḥ śiraso atha vināmanaṃ śiro apāṅgaḥ । sarvendriayasaṃmohājjaḍatāmevaṃ tvabhinayettu ।। saṃmīlitanetratvāt vyādhivivṛddhau bhujaṅgadaśanādvā । evaṃ hi nāṭyadharme maraṇāni budhaiḥ prayojyāni ।।
saṃbhrameṣvatha roṣeṣu śokāveśakṛteṣu ca । yāni vākyāni yujyante punaruktaṃ na teṣviha ।। sādhvaho māṃ ca heheti kiṃ tvaṃ māmāvadeti ca । evaṃvidhāni kāryāṇi dvitrisaṃkhyāni kārayet ।।
pratyaṅgahīnaṃ yatkāvyaṃ vikṛtaṃ ca prayujyate । na lakṣaṇakṛtastatra kāryastvabhinayo budhaiḥ ।। bhāvo yatrottamānāṃ tu na taṃ madhyeṣu yojayet । yo bhāvaścaiva madhyānāṃ na te nīceṣu yojayet ।।
pṛthak pṛthagbhāvarasairātmaceṣṭāsamutthitaiḥ । jyeṣṭhamadhyamanīceṣu nāṭyaṃ rāgaṃ hi gacchati ।। ete abhinayaviśeṣāḥ kartavyāḥ sattvabhāvasaṃyuktāḥ । anye tu laukikā ye tu te sarve lokavatkāryāḥ ।।
nānāvidhairyathā puṣpairmālāṃ grathnāti mālyakṛt । aṃgopāṃgai rasairbhāvaistathā nāṭyaṃ prayojayet ।। yā yasya līlā niyatā gatiśca raṅgapraviṣṭasya nidhānayuktaḥ । tāmeva kuryādavimuktasattvo yāvannaraṅgātpratinirvṛtaḥ syāt ।।
evamete mayā proktā nāṭye cābhinayāḥ kramāt । anye tu laukikā ye te lokādgrāhyāḥ sadā budhaiḥ ।। loko vedastathādhyātmaṃ pramāṇaṃ trividhaṃ smṛtam । vedādhyātmapadārtheṣu prāyo nāṭyaṃ pratiṣṭhitam ।।
vedādhyātmopapannaṃ tu śabdacchandassamanvitam । lokasiddhaṃ bhavetsiddhaṃ nāṭyaṃ lokātmakaṃ tathā ।। na ca śakyaṃ hi lokasya sthāvarasya carasya ca । śāstreṇa nirṇayaṃ kartuṃ bhāvaceṣṭāvidhiṃ prati ।।
nānāśīlāḥ prakṛtayaḥ śīle nāṭyaṃ pratiṣṭhiatam । tasmāllokapramāṇaṃ hi vijñeyaṃ nāṭyayoktṛbhiḥ ।। etān vidhīṃścābhinayasya samyagvijñāya raṅge manujaḥ prayuṅkte । sa nāṭyatattvābhinayaprayoktā saṃmānamagryaṃ labhate hi loke ।।
evamete hyabhinayā vāṅnepathyāṅgasaṃbhavāḥ । prayogajñena kartavyā nāṭake siddhimicchatā ।। anurūpā virūpā ca tathā rūpānurūpiṇī । triprakāreha pātrāṇāṃ prakṛtiśca vibhāvitā ।।
nānāvasthākriyopetā bhūmikā prakṛtistathā । bhṛśamudyotayennāṭyaṃ svabhāvakaraṇāśrayam ।। bahubāhūbahumukhāstathā ca vikṛtānanāḥ । paśuśvāpadavaktrāśca kharoṣṭrāśca gajānanāḥ ।।
ete cānye ca bahavo nānārūpā bhavanti ye । ācāryeṇa tu te kāryā mṛtkāṣṭhajatucarmabhiḥ ।। svābhāvikena rūpena praviśedraṅgamaṇḍalam । ātmarūpamavacchādya varṇakairbhūṣaṇairapi ।।
yādṛśaṃ yasya yadrūpaṃ prakṛtyā tatra tādṛśam । vayoveṣānurūpeṇa prayojyaṃ nāṭyakarmaṇi ।। yathā jīvatsvabhāvaṃ hi parityajyānyadehikam । parabhāvaṃ prakurute parabhāvaṃ samāśritaḥ ।।
evaṃ budhaḥ paraṃbhāvaṃ so asmīti manasā smaran । yeṣāṃ vāgaṅgalīlābhiśceṣṭābhistu samācaret ।। sukumāraprayogo yo rājñāmāmodasaṃbhavaḥ । śṛṅgārarasamāsādya tannārīṣu prayojayet ।।
yuddhoddhatāviddhakṛtā saṃraṃbhārabhaṭāśca ye । na te strībhiḥ prayoktavyāḥ yoktavyāḥ puruṣeṣu te ।। anudbhaṭamasaṃbhrāntamanāviddhāṅgaceṣṭitam । layatālakalāpātapramāṇaniyatākṣaram ।।
suvibhaktapadālāpamaniṣṭhuramakāhalam । īdṛśaṃ yadbhavennāṭyaṃ nārībhiśca prayojayet ।। evaṃ kāryaṃ prayogajñairbhūmikāviniveśanam । striyo hi strīgato bhāvaḥ pauruṣaḥ puruṣasyaca ।।
yathā vayo yathāvasthamanurūpeti sā smṛtā । puruṣaḥ strīkṛtaṃ bhāvaṃ rūpātprakurute tu yaḥ ।। rūpānurūpā sā jñeyā prayoge prakṛtirbudhaḥ । chandataḥ pauruṣīṃ bhūmiṃ strī kuryādanurūpataḥ ।।
na parasparaceṣṭāsu kāryau sthavirabāliśau । pāṭhyaprayoge puruṣāḥ prayoktavyā hi saṃskṛte ।। strīṇāṃ svabhāvamadhurāḥ kaṇṭhāḥ puṃsāṃ tu balavantaḥ । yadyapi puruṣo vidyāt gītavidhānaṃ ca lakṣaṇopetam ।।
mādhuryaguṇavihīnaṃ śobhāṃ janayenna tadgītam । yatra strīṇāṃ pāṭhyādguṇairnarāṇāṃ ca kaṇṭhamādhuryam ।। prakṛtiviparyayajanitau vijñeyau tāvalaṅkārau । prāyeṇa devapārthivasenāpatimukhyapuruṣabhavaneṣu ।।
strījanakṛtāḥ prayogā bhavanti puruṣasvabhāvena । rambhorvaśīprabhṛtiṣu svarge nāṭyaṃ pratiṣṭhitam ।। tathaiva mānuṣe loke rājñāmantaḥpureṣviha । upadeṣṭavyamācāryaiḥ prayatnenāṅganājane ।।
na svayaṃ bhūmikābhyāso budhaiḥ kāryastu nāṭake । strīṣu yojyaḥ prayatnena prayogaḥ puruṣāśrayaḥ ।। yasmātsvabhāvopagato vilāsaḥ strīṣu vidyate । tasmātsvabhāvamadhuramaṅgaṃ sulabhasauṣṭhavam ।।
lalitaṃ sauṣṭhavaṃ yacca so alaṅkāraḥ paro mataḥ । prayogo dvividhaścaiva vijñeyo nāṭakāśrayaḥ ।। sukumārastathāviddho nānābhāvarasāśrayaḥ । nāṭakaṃ saprakaraṇaṃ bhāṇo vīthyaṅka eva ca ।।
jñeyāni sukumārāṇi mānuṣairāśritāni tu । sukumāraprayogo ayaṃ rājñāmāmodakārakaḥ ।। śṛṅgārasamāsādya strīṇāṃ tattu prayojayet । yuddhoddhatāviddhakṛtāsaṃraṃbhārabhaṭāśca ye ।।
na te strīṇāṃ prakartavyāḥ kartavyāḥ puruṣairhi te । yathāviddhāṅgahāraṃ tu bhedyabhedyāhavātmakam ।। māyendrajālabahulaṃ pustanaipathyadīpitam । puruṣaprāyasaṃcāramalpastrīkamathoddhatam ।।
sātvatyārabhaṭīyuktaṃ nāṭyamāviddhasaṃjñitam । ḍimaḥ samavakāraśca vyāyogehāmṛgau tathā ।। etānyāviddhasaṃjñāni vijñeyāni prayoktṛbhiḥ । eṣāṃ prayogaḥ kartavyo devadānavarākṣasaiḥ ।।
uddhatā ye ca puruṣāḥ śauryavīryasamanvitāḥ । yogyaḥ sa ca prayatnaḥ kartavyaḥ satatapramādena ।। na hi yogyayā vinā bhavati ca bhāvarasasauṣṭhavaṃ kiṃcit । saṃgītaparikleśo nityaṃ pramadājanasya guṇa eva ।।
yanmadhurakarkaśatvaṃ labhate nāṭyaprayogeṇa । pramadāḥ nāṭyavilāsairlabhate yat kusumairvicitralāvaṇyam । kāmopacārakuśalā bhavanti ca kāmyā viśeṣeṇa ।। gītaṃ vṛttaṃ tathā vādyaṃ prastāragamanakriyā ।
śiṣyaniṣpādanaṃ caiva ṣaḍācāryaguṇāḥ smṛtāḥ ।। etāni pañca yo vetti sa ācāryaḥ prakīrtitaḥ । ūhāpohau matiścaiva smṛtirmedhā tathaiva ca ।। medhāsmṛtirguṇaślāghārāgaḥ saṃgharṣa eva ca ।
utsāhaśca ṣaḍevaitān śiṣyasyāpi guṇān viduḥ ।। evaṃ kāryaṃ prayogajñairnānābhūmivikalpanam । ata ūrdhvaṃ pravakṣyāmi siddhīnāmapi lakṣaṇam ।। siddhīnāṃ tu pravakṣyāmi lakṣaṇaṃ nāṭakāśrayam ।
yasmātprayogaḥ sarvo ayaṃ siddhyarthaṃṃ saṃpradarśitaḥ ।। siddhistu dvividhā jñeyā vāṅmanoṅgasamudbhavā । daivī ca mānuṣī caiva nānābhāvasamutthitā ।। daśāṅgā mānuṣī siddhīrdaivī tu dvividhā smṛtā ।
nānāsattvāśrayakṛtā vāṅnaipathyaśarīrajā ।। smitāpahāsinī hāsā sādhvaho kaṣṭameva ca । prabaddhanādā ca tathā siddhirjñeyātha vāṅmayī ।। pulakaiśca saromāñcairabhyutthānaistathaiva ca ।
celadānāṅgulikṣepaiḥ śārīrī siddhiriṣyate ।। kiñcicchiṣṭo raso hāsyo nṛtyadbhiryatra yujyate । smitena sa pratigrāhyaḥ prekṣakairnityameva ca ।। kiñcidaspaṣṭahāsyaṃ yattathā vacanameva ca ।
arthahāsyena tadgrāhyaṃ prekṣakairnityameva hi ।। vidūṣakocchedakṛtaṃ bhavecchilpakṛtaṃ ca yat । atihāsyena tadgrāhyaṃ prekṣakairnityameva tu ।। ahokārastathā kāryo nṛṇāṃ prakṛtisaṃbhavaḥ ।
yaddharmapadasaṃyuktaṃ yathātiśayasaṃbhavam ।। tatra sādhviti yadvākyaṃ prayoktavyaṃ hi sādhakaiḥ । vismayāviṣṭabhāveṣu praharṣārtheṣu caiva hi ।। karuṇe api prayoktavyaṃ kaṣṭaṃ śāstrakṛtena tu ।
prabaddhanādā ca tathā vismayārtheṣu nityaśaḥ ।। sādhikṣepeṣu vākyeṣu praspanditatanūruhaiḥ । kutūhalottarāvedhairbahumānena sādhayet ।। dīptapradeśaṃ yatkāryaṃ chedyabhedyāhavātmakam ।
savidravamathotphullaṃ tathā yuddhaniyuddhajam ।। prakampitāṃsaśīrṣañca sāśraṃ sotthānameva ca । tatprekṣakaistu kuśalaissādhyamevaṃ vidhānataḥ ।। evaṃ sādhayitavyaiṣā tajjñaiḥ siddhistu mānuṣī ।
daivikīñca punaḥ siddhiṃ saṃpravakṣyāmi tattvataḥ ।। yā bhāvātiśayopetā sattvayuktā tathaiva ca । sā prekṣakaistu kartavyā daivī siddhiḥ prayogataḥ ।। na śabdo na yatra na kṣobho na cotpātanidarśanam ।
saṃpūrṇatā ca raṃgasya daivī siddhistu sā smṛtā ।। daivī ca mānuṣī caiva siddhireṣā mayoditā । ata ūrdhvaṃ pravakṣyāmi ghātāndaivasamutthitan ।। daivātmaparasamutthā trividhā ghātā budhaistu vijñeyā ।
autpātikaścaturthaḥ kadācidatha saṃbhavatyeṣu ।। vātāgnivarṣakuñjarabhujaṅgamaṇḍapanipātāḥ । kīṭavyālapipīlikapaśupraveśanāśca daivakakṛtā ।। ghātanataḥ paramahaṃ parayuktān saṃpravakṣyāmi ।
[vaivarṇyaṃ cāceṣṭaṃ vibhramitatvaṃ smṛtipramohaśca ।। anyavacanaṃ ca kāvyaṃ tathāṃgadoṣo vihastatvam । ete tvātmasamutthā ghātā jñeyā prayogajñaiḥ] ।। mātsaryāddveṣādvā tatpakṣatvāttathārthabhedatvāt ।
ete tu parasamutthā jñeyā ghātā budhairnityam ।। atihasitaruditavisphoṭitānyathotkṛṣṭanālikāpātāḥ । gomayaloṣṭapipīlikāvikṣepāścārisaṃbhūtāḥ ।। autpatikāśca ghātā mattonmattapraveśaliṅgakṛtaḥ ।
punarātmasamutthā ye ghātāṃstāṃstān pravakṣyāmi ।। vailakṣaṇyamaceṣṭitavibhūmikatvaṃ smṛtipramoṣaśca । anyavacanaṃ ca kāvyaṃ tathārtanādo vihastatvam ।। atihasitaruditavisvarapipīlikākīṭapaśuvirāvāśca ।
mukuṭābharaṇanipātā puṣkarajāḥ kāvyadoṣāśca ।। atihasitaruditahasitāni siddhairbhāvasya dūṣakāṇi syuḥ । kīṭapipīlikapātā siddhiṃ sarvātmanā ghnānta ।। vivasvaramajātatālaṃ varṇasvarasaṃpadā ca parihīṇam ।
ajñātasthānalayaṃ svaragatamevaṃvidhaṃ hanyāt ।। mukuṭābharaṇanipātaḥ prabaddhanādaśca nāśano bhavati । paśuviśasanaṃ tatha a syādbahuvacanaghnaṃ prayogeṣu ।। viṣamaṃ mānavihīnaṃ vimārjanaṃ cākulaprahāraṃ ca ।
avibhaktagrahamokṣaṃ puṣkaragatamīdṛśaṃ hanti ।। punarukto hyasamāso vibhaktibhedo visandhayo apārthaḥ । trailiṅgajaśca doṣaḥ pratyakṣaparokṣasaṃmohāḥ ।। chandovṛttatyāgo gurulāghavasaṅkaro yaterbhedaḥ ।
etāni yathā sthūlaṃ ghātasthānāni kāvyasya ।। jñeyau tu kāvyajātau dvau ghātāvapratikriyau nityam । prakṛtivyasanasamutthaḥ śeṣodakanālikatvam ।। apratibhāgaṃ skhalanaṃ visvaramuccāraṇaṃ ca kāvyasya ।
asthānabhūṣaṇatvaṃ patanaṃ mukuṭasya vibhraṃśaḥ ।। vājisyandanakuñjarakharoṣṭraśibikāvimānayānānām । ārohaṇāvataraṇeṣvanabhijñatvaṃ vihastvam ।। praharaṇakavacānāmapyayathāgrahaṇaṃ vidhāraṇaṃ cāpi ।
amukuṭabhūṣaṇayogaścirapraveśo athavā raṅge ।। ebhiḥ sthānaviśeṣairghātā lakṣyāstu sūribhiḥ kuśalaiḥ । yūpāgnicayanadarbhastragbhāṇḍaparigrahānmuktvā ।। siddhyā miśro ghātassarvagataścaikadeśajo vāpi ।
nāṭyakuśalaiḥ salekhyā siddhirvā syādvighāto vā ।। nālekhyo bahudinajaḥ sarvagato avyaktalakṣaṇaviśeṣaḥ । yastvaikadivasajātassa pratyavaro api lekhyassyāt ।। jarjaramokṣyasyānte siddhermokṣastu nālikāyāstu ।
kartavyastviha satataṃ nāṭyajñaiḥ prāśnikairvidhinā ।। dainye dīnatvamāyānti te nāṭye prekṣakāḥ smṛtāḥ । ye tuṣṭau tuṣṭimāyānti śoke śokaṃ vrajanti ca ।। yo anyasya mahe mūrdho nāṃdīślokaṃ paṭheddhi devasya ।
svavaśena pūrvaraṅge siddherghātaḥ prayogasya ।। yo deśabhāvarahitaṃ bhāṣākāvyaṃ prayojayedbuddhyā । tasyāpyabhilekhyaḥ syādghāto deśaḥ prayogajñaiḥ ।। kaḥ śakto nāṭyavidhau yathāvadupapādanaṃ prayogasya ।
kartuṃ vyagramanā vā yathāvaduktaṃ parijñātam ।। tasmādgambhīrārthāḥ śabdā ye lokavedasaṃsiddhāḥ । sarvajanena grāhyā yojyā nāṭake vidhivat ।। na ca kiñcidguṇahīnaṃ doṣaiḥ parivarjitaṃ na cākiñcit ।
tasmānnāṭyaprakṛtau doṣā nāṭyārthato grāhyā ।। na ca nādarastu kāryo naṭena vāgaṅgasattvanepathye । rasabhāvayośca gīteṣvātodye lokayuktyāṃ ca ।। evametattu vijñeyaṃ siddhīnāṃ lakṣaṇaṃ budhaiḥ ।
ata ūrdhvaṃ pravakṣyāmi prāśnikānāṃ tu lakṣaṇam ।। cāritrābhijanopetāḥ śāntavṛttāḥ kṛtaśramāḥ । yaśodharmaparāścaiva madhyasthavayasānvitāḥ ।। ṣaḍaṅganāṭyakuśalāḥ prabuddhāḥ śucayaḥ samāḥ ।
caturātodyakuśalāḥ vṛttajñāstattvadarśinaḥ ।। deśabhāṣāvidhānajñāḥ kalāśilpaprayojakāḥ । caturthābhinayopetā rasabhāvavikalpakāḥ ।। śabdacchandovidhānajñā nānāśāstravicakṣaṇāḥ ।
evaṃ vidhāstu kartavyāḥ prāśnikā daśarūpake ।। avyagrairindriyaiḥ śuddha ūhāpohaviśāradaḥ । tyaktadoṣonuarāgī ca sa nāṭye prekṣakaḥ smṛtaḥ ।। na caivete guṇāḥ samyak sarvasmin prekṣake smṛtāḥ ।
vijñeyasyāprameyatvātsaṃkīrṇānāṃ ca pārṣadi ।। yadyasya śilpaṃ nepathyaṃ karmaceṣṭitameva vā । tattathā tena kāryaṃ tu svakarmaviṣayaṃ prati ।। nānāśīlāḥ prakṛtayaḥ śīle nāṭyaṃ vinirmitam ।
uttamādhamamadhyānāṃ vṛddhabāliśayoṣitām ।। tuṣyanti taruṇāḥ kāme vidagdhāḥ samayātvite । artheṣvarthaparāścaiva mokṣe cātha virāgiṇaḥ ।। śūrāstu vīraraudreṣu niyuddheṣvāhaveṣu ca ।
dharmākhyāne purāṇeṣu vṛddhāstuṣyanti nityaśaḥ ।। na śakyamadhamairjñātumuttamānāṃ viceṣṭitam । tattvabhāveṣu sarveṣu tuṣyanti satataṃ budhāḥ ।। bālā mūrkhāḥ striyaścaiva hāsyanaipathyayoḥ sadā ।
yastuṣṭo tuṣṭimāyāti śoke śokamupaiti ca ।। kruddhaḥ krodhe bhaye bhītaḥ sa śreṣṭhaḥ prekṣakaḥ smṛtaḥ । evaṃ bhāvānukaraṇe yo yasmin praviśennaraḥ ।। sa tatra prekṣako jñeyo guṇairebhiralaṅkṛtaḥ ।
evaṃ hi prekṣakā jñeyāḥ prayoge daśarūpataḥ ।। saṃgharṣe tu samutpanne prāśnikān saṃnibodhata । yajñavinnartakaścaiva chandovicchabdavittathā ।। astraviccitrakṛdveśyā gandharvo rajasevakaḥ ।
yajñavidyajñayoge tu nartako abhinaye smṛtaḥ ।। chandovidvṛttabandheṣu śabdavitpāṭhyavistare । iṣvastravitsauṣṭhave tu nepathye caiva citrakṛt ।। kāmopacāre veśyā ca gāndharvaḥ svarakarmaṇi ।
sevakastūpacāre syādete vai prāśnikāḥ smṛtāḥ ।। ebhirdṛṣṭāntasaṃyuktairdoṣā vācyāstathā guṇāḥ । aśāstrajñā vivādeṣu yathā prakṛtikarmataḥ ।। athaite praśnikā jñeyāḥ kathitā ye mayānaghāḥ ।
śāstrajñānādyadā tu syātsaṃgharṣaḥ śāstrasaṃśrayaḥ ।। śāstraprāmāṇanirmāṇairvyavahāro bhavettadā । bhartṛniyogādanyo anyavigrātspardhayāpi bharatānām ।। arthapatākā hetossaṃgharṣo nāma saṃbhavati ।
teṣāṃ kāryaṃ vyavahāradarśanaṃ pakṣapātaviraheṇa ।। kṛtvā paṇaṃ patākāṃ vyavahāraḥ sa bhavitavyastu । sarvairananyamatibhiḥ sukhopaviṣṭaiśca śuddhabhāvaiśca ।। yairlekhakagamakasahāyāssaha siddhibhirghātāḥ ।
nātyāsanairnadūrasaṃsthitaiḥ prekṣakaistu bhavitavyam ।। teṣāmāsanayogo dvādaśahastasthitaḥ kāryaḥ । yāni vihitāni pūrvaṃ siddhisthānāni tāni lakṣyāṇi ।। ghātāśca lakṣaṇīyāḥ prayogato nāṭyayoge tu ।
daivādghātasamutthāḥ parotthitā vā budhairnavairlekhyāḥ ।। ghātā nāṭyasamutthā hyātmasamutthāstu lekhyāḥ syuḥ । ghātā yasya tvalpāḥ saṃkhyātāḥ siddhayaśca bahulāḥ syuḥ ।। viditaṃ kṛtvā rājñastasmai deyā patākā hi ।
sidhyatiśayātpatākā samasiddhau pārthivājñayā deyā ।। atha narapatiḥ samaḥ syādubhayorapi sā tadā deyā । evaṃ vidhijñairyaṣṭavyo vyavahāraḥ samañjasām ।। svasthacittasukhāsinaiḥ suviśiṣṭairguṇārthibhiḥ ।
vimṛśya prekṣakairgrāhyaṃ sarvarāgaparāṅgamukhaiḥ ।। sādhana dūṣaṇābhāsaḥ prayogasamayāśritaiḥ । samatvamaṅgamādhuryaṃ pāṭhyaṃ prakṛtayo rasāḥ ।। vādyaṃ gānaṃ sanepathyametajjñeyaṃ prayatnataḥ ।
gītavāditratālena kalāntarakalāsu ca ।। uadaṅgaṃ kriyate nāṭyaṃ samantāt samamucyate । aṅgopāṅgasamāyuktaṃ gītatālalayānvitam ।। gānavādyasamatvaṃ ca tadbudhaiḥ samamucyate ।
sanirbhugnamuraḥ kṛtvā caturaśrakrutau karau ।। grīvāñcitā tathā karyā tvaṅgamādhuryameva ca । pūrvroktānīha śeṣāṇi yāni dravyāṇi sādhakaiḥ ।। vadyādīnāṃ punarvuprā lakṣaṇaṃ sannibodhata ।
vādyaprabhṛtayo gānaṃ vādyamāṇāni nirdiśet ।। yāni sthānāni siddhīnāṃ taiḥ siddhiṃ tu prakāśayet । harṣādaṅgasamudbhūtāṃ nānārasasamutthitām ।। vārakālāstu vijñeyā nāṭyajñairvividhāśrayāḥ ।
divasaiścaiva rātriśca tayorvārān nibodhata ।। pūrvāhṇastvatha madhyāhnastvaparāhṇastathaiva ca । divā samutthā vijñeyā nāṭyavārāḥ prayogataḥ ।। prādoṣikārdharātriśca tathā prābhātiko aparaḥ ।
nāṭyavārā bhavantyete rātrāvityanupūrvaśaḥ ।। eteṣāṃ atra yadyojyaṃ nāṭyakāryaṃ rasāśrayam । tadahaṃ saṃpravakṣyāmi vārakālasamāśrayam ।। yacchrotraramaṇīyaṃ syāddharmotthanakṛtaṃ ca yat ।
pūrvāhṇe tatprayoktavyaṃ śuddhaṃ vā vikṛtaṃ tathā ।। sattvotthānaguṇairyuktaṃ vādyabhūyiṣṭhameva ca । puṣkalaṃ sattvayuktaṃ ca aparāhṇe prayojayet ।। kaiśikīvṛttisaṃyuktaṃ śṛṅgārasasaṃśrayam ।
nṛtyavāditragītāḍhyaṃ pradoṣe nāṭyamiṣyate ।। yannarmahāsyabahulaṃ karuṇaprāyameva ca । prabhātakāle tatkāryaṃ nāṭyaṃ nidrāvināśanam ।। ardharātre niyuñjīta samadhyāhne tathaiva ca ।
sandhyābhojanakāle ca nāṭyaṃ naiva prayojayet ।। evaṃ kālaṃ ca deśaṃ ca samīkṣya ca balābalam । nityaṃ nāṭyaṃ prayuñjīta yathābhāvaṃ yathārasam ।। athava deśakālau ca na parīkṣyau prayoktṛbhiḥ yathaivājñāpayedbhartā tadā yojyamasaṃśayam ।।
tathā samudiātāścaiva vijñeyā nāṭakāśritāḥ । pātraṃ prayogamṛddhiśca vijñeyāstu trayo guṇāḥ ।। buddhimatvaṃ surūpatvaṃ layatālajñatā tathā । rasabhāvajñatā caiva vayassthatvaṃ kutūhalam ।।
grahaṇaṃ dhāraṇaṃ caiva gātrāvaikalyameva ca । nijasādhvasatotsāha iti pātragato vidhiḥ ।। suvādyatā sugānatvaṃ supāṭhyatvaṃ tathaiva ca । śāstrakarmasamāyogaḥ prayoga iti saṃjñitaḥ ।।
śucibhūṣaṇatāyāṃ tu mālyābharaṇavāsasām । vicitraracanā caiva samṛddhiriti saṃjñitā ।। yadā samuditāḥ sarve ekībhūtā bhavanti hi । alaṅkārāḥ sakutapā mantavyo nāṭakāśrayāḥ ।।
etaduktaṃ dvijaśreṣṭhāḥ siddhīnāṃ lakṣaṇaṃ mayā । ata ūrdhvaṃ pravakṣyāmyātodyānāṃ vikalpanam ।। tataṃ caivāvanaddhaṃ ca ghanaṃ suṣirameva ca । caturvidhaṃ tu vijñeyamātodyaṃ lakṣaṇānvitam ।।
tataṃ tantrīkṛtaṃ jñeyamavanaddhaṃ tu pauṣkaram । ghanaṃ tālastu vijñeyaḥ suṣiro vaṃśa ucyate ।। prayogastrividho hyeṣāṃ vijñeyo nāṭakāśrayaḥ । tataṃ caivāvanaddhaṃ ca tathā nāṭyakṛto aparaḥ ।।
tataḥ kutapavinyāso gāyanaḥ saparigrahaḥ । vaipañciko vaiṇikaśca vaṃśavādastathaiva ca ।। mārdaṅgikaḥ pāṇavikastathā dārduriko budhaiḥ । avanaddhavidhāveṣa kutapaḥ samudāhṛtaḥ ।।
uttamādhamamadhyābhistathā prakṛtibhiryutaḥ । kutapo nāṭyayoge tu nānādeśasamāśrayaḥ ।। evaṃ gānaṃ ca vādyaṃ ca nāṭyaṃ ca vividhāśrayam । alātacakrapratimaṃ kartavyaṃ nāṭyayoktṛbhiḥ ।।
yattu tantrīkṛtaṃ proktaṃ nānātodyasamāśrayam । gāndharvamiti tajjñeyaṃ svaratālapadātmakam ।। atyarthamiṣṭaṃ devānāṃ tathā prītikaraṃ punaḥ । gandharvāṇāṃ ca yasmāddhi tasmādgandharvamucyate ।।
asya yonirbhavedgānaṃ vīṇā vaṃśastathaiva ca । eteṣāṃ caiva vakṣyāmi vidhiṃ svarasamutthitam ।। gāndharvaṃ trividhaṃ vidyātsvaratālapadātmakam । trividhasyāpi vakṣyāmi lakṣaṇaṃ karma caiva hi ।।
dvyadhiṣṭhānāḥ svarā vaiṇāḥ śārīrāśca prakīrtitāḥ । eteṣāṃ saṃpravakṣyāmi vidhānaṃ lakṣaṇānvitam ।। svarā grāmau mūrcchanāśca tānāḥ sthānāni vṛttayaḥ । śuṣkaṃ sādhāraṇe varṇā hyalaṅkārāśca dhātavaḥ ।।
śrutayo yatayaścaiva nityaṃ svaragatātmakāḥ । dāravyāṃ samavāyastu vīṇāyāṃ samudāhṛtaḥ ।। svarā grāmāvalaṅkārā varṇāḥ sthānāni jātayaḥ । sādhāraṇe ca śarīryāṃ vīṇāyāmeṣa saṃgrahaḥ ।।
vyañjanāni svarā varṇāḥ sandhayo atha vibhaktayaḥ । nāmākhyātopasargāśca nipātāstaddhitāḥ kṛtaḥ ।। chandovidhiralaṅkārā jñeyaḥ padagato vidhiḥ । nibaddhaṃ cānibaddhaṃ ca dvividhaṃ tatpadaṃ smṛtam ।।
dhruvastvāvāpaniṣkāmau vikṣepo atha praveśanam । śamyā tālaḥ sannipātaḥ parivartaḥ savastukaḥ ।। mātrā prakaraṇāṅgāni vivārī yatayo layāḥ । gītayo avayavā mārgāḥ pādamārgāḥ sapāṇayaḥ ।।
ityekaviṃśatividhaṃ jñeyaṃ tālagataṃ budhaiḥ । gāndharvasaṃgraho hyeṣa vistaraṃ tu nibodhata ।। ṣaḍjaśca ṛṣabhaścaiva gāndhāro madhyamastathā । pañcamo dhaivataścaiva saptamo atha niṣādavān ।।
caturvidhatvameteṣāṃ vijñeyaṃ gānayoktṛbhiḥ । vādī caivātha saṃvādī vivādī cānuvādyapi ।। saṃvādo madhyamagrāme pañcamasyarṣabhasya ca । ṣaḍjagrāme tu ṣaḍjasya saṃvādaḥ pañcamasya ca ।।
tisro dve ca catasraśca catasrastisra eva ca । dve caivādya catasraśca ṣaḍjagrāme bhavedvidhiḥ ।। catuḥśrutirbhavet ṣaḍja ṛṣabhastriśrutiḥ smṛtaḥ । dviśrutiścaiva gāndhāro madhyamaśca catuḥśrutiḥ ।।
pañcamastadvadeva syāt triśrutirdhaivato mataḥ । dviśrutiśca niṣādaḥ syāt ṣaḍjagrāme vidhirbhavet ।। ādāvuttaramandrā syādrajanī cottarāyatā । caturthī śuddhaṣaḍjā tu pañcamī matsarīkṛtā ।।
aśvakrāntā tathā ṣaṣṭhī saptamī cābhirudgatā । ṣaḍjagrāmāśritā hyetā vijñeyāḥ saptamūrcchanāḥ ।। ṣaḍje cottaramandrā syādṛṣabhe cābhirudgatā । aśvakrāntā tu gāndhāre madhyame matsarīkṛtā ।।
pañcame śuddhaṣaḍjā syāddhaivate cottarāyatā । niṣāde rajanī ca syādityetāḥ ṣaḍjamūrcchanāḥ ।। sauvīrī hariṇāśvā ca syātkalopanatā tathā । śuddhamadhyā tathā mārgī pauravī hṛṣyakā tathā ।
madhyamagrāmajā hyetā vijñeyāḥ saptamūrcchanāḥ ।। kramayuktāḥ svarāḥ sapta mūrcchanetyabhisaṃjñitāḥ । ṣaṭpañcasvarakāstānāḥ ṣāḍavauḍuvitāśrayāḥ ।। sādhāraṇakṛtāścaiva kākalīsamalaṅkṛtāḥ ।
antarasvarasaṃyuktā mūrcchanā grāmayordvayoḥ ।। chāyāsu bhavati śītaṃ prasvedo bhavati cātapasthasya । na ca nāgato vasanto na ca niḥśeṣaḥ śiśirakālaḥ ।। antarasvarasaṃyogo nityamārohisaṃśrayaḥ ।
kāryo hyalpo viśeṣeṇa nāvarohī kadācana ।। kriyamāṇo avarohī syādalpo vā yadi vā bahuḥ । jātirāgaṃ śrutiṃ caiva nayante tvantarasvarāḥ ।। svarasādhāraṇagatāstisro jñeyāstu jātayaḥ ।
madhyamā pañcamī caiva ṣaḍjamadhyā tathaiva ca ।। āsāmaṃśāstu vijñeyāḥ ṣaḍjamadhyamapañcamāḥ । yathā svaṃ durbalatarā vyaktā sā pañcamī tathā ।। jātayo aṣṭādaśetyevaṃ brahmaṇābhihitaṃ purā ।
tāstvahaṃ vartayiṣyāmi grahāṃśādivibhāgataḥ ।। ṣāḍjī caivārṣabhī caiva dhaivatyatha niṣādinī । ṣaḍjodīcyavatī caiva tathā vai ṣaḍjakaiśikī ।। ṣaḍjamadhyā tathā caiva ṣaḍjagrāmasamāśrayāḥ ।
ata ūrdhvaṃ pravakṣyāmi madhyamagrāmasaṃśritāḥ ।। gāndhārī madhyamā caiva gāndhārodīcyavā tathā । pañcamī raktagāndhārī tathā gāndhārapañcamī ।। madhyamodīcyavā caiva nandayanti tathaiva ca ।
karmāravī ca vijñeyā tathāndhrī kaiśikī matā ।। svarasādhāraṇagatāstisro jñeyāstu jātayaḥ । madhyamā ṣaḍjamadhyā ca pañcamī caiva sūribhiḥ ।। āsāmaṃśāstu vijñeyāḥ ṣaḍjamadhyamapañcamāḥ ।
yathāsvaṃ durbalataraṃ vyatyāsāttvatra pañcamī ।। śuddhā vikṛtāścaiva hi samavāyājjātayastu jāyante । punarevāśuddhakṛtā bhavantyathaikādaśānyāstu ।। tāsāṃ yannirvṛttāḥ svareṣvathāṃśeṣu jātiṣu ca jātiḥ ।
tadvakṣyāmi yathāvatsaṃkṣepeṇa krameṇeha ।। parasparaviniṣpannā jñeyā hyevaṃ tu jātayaḥ । pṛthaglakṣaṇasaṃyuktā dvaigrāmikāḥ svarāśrayāḥ ।। catasro jātayo nityaṃ jñeyāḥ saptasvarā budhaiḥ ।
catasraḥ ṣaṭsvarā jñeyāḥ smṛtāḥ pañcasvarā daśa ।। madhyamodīcyavā caiva tathā vai ṣaḍjakaiśikī । kārmāravī ca saṃpūrṇā tathā gāndhārapañcamī ।। ṣāḍjyāndhrī nandayantī ca gāndhārodīcyavā tathā ।
catasraḥ ṣaṭsvarā hyetāḥ jñeyāḥ pañca svarā daśa ।। naiṣādī cārṣabhī caiva dhaivatī ṣaḍjamadhyamā । ṣaḍjodīcyavatī caiva pañca ṣaḍjāśritāḥ smṛtāḥ ।। gāndhārī raktagāndhārī madhyamā pañcamī tathā ।
kaiśikī caiva pañcaitā madhyamagrāmasaṃśrayāḥ ।। yāstāḥ saptasvarā jñeyā yāścaitāḥ ṣaṭsvarāḥ smṛtāḥ । kadācit ṣāḍavībhūtāḥ kadāciccauḍuve matāḥ ।। ṣaḍjagrāme tu sampūrṇā vijñeyā ṣaḍjakaiśikī ।
ṣaṭsvarā caiva vijñeyā ṣāḍjī gāndhārayogataḥ ।। gāndhārapañcamī caiva madhyamodīcyavā tathā । punaśca ṣaṭsvarā jñeyā gāndhārodīcyavā budhaiḥ ।। āndhrī ca nandayantī ca madhyamagrāmasaṃśrayāḥ ।
evametā budhairjñeyā dvaigrāmikyo api jātayaḥ ।। ata ūrdhvaṃ pravakṣyāmi tāsāmaṃśavikalpanam । ṣaṭsvarāḥ saptame hyaṃśe neṣyante ṣaḍjamadhyamāḥ ।। saṃvādyalopādgāndhāre tadvadeva hi neṣyate ।
gāndhārīraktagāndhārīkaiśikīnāṃ tu pañcamaḥ ।। ṣaḍjāyāṃ caiva gāndhāramaṃśakaṃ viddhi ṣāḍavam । ṣāḍavaṃ dhaivate nāsti ṣaḍjodīcyāmathāṃśake ।। saṃvādyalopātsaptaitāḥ ṣāṭsvaryeṇa vivarjitāḥ ।
gāndhārīraktagāndhāryoḥ ṣaḍjamadhyamapañcamāḥ ।। saptamaścaiva vijñeyo yeṣu nauḍuvitaṃ bhavet । dvau ṣaḍjamadhyamāṃśo tu gāndhāro atha niṣādavān ।। ṛṣabhaścaiva pañcamyāṃ kaiśikyāṃ caiva dhaivataḥ ।
evaṃ tu dvādaśaiveha varjyāḥ pañca svarāḥ sadā ।। tāstvanauḍuvitā nityaṃ kartavyā hi svarāśrayāḥ । sarvasvarāṇāṃ nāśastu vihitastvatha jātiṣu ।। na madhyamasya nāśastu kartavyo hi kadācana ।
sarvasvarāṇāṃ pravaro hyanāśī madhyamaḥ smṛtaḥ । gāndharvakalpe vihitaḥ sāmasvapi ca madhyamaḥ ।। grahāṃśau tāramandrau ca nyāso apanyāsa eva ca । alpatvaṃ ca bahutvaṃ ca ṣāḍavauḍuvite tathā ।।
grahāstu sarvajātīnāmaṃśavatparikīrtitāḥ । yatpravṛttaṃ bhavedgeyamaṃśo grahavikalpitaḥ ।। yasmin bhavati rāgaśca yasmāccaiva pravartate । mandraśca tāramandraśca yo atyarthaṃ copalabhyate ।।
grahāpanyāsavinyāsasaṃnyāsanyāsagocaraḥ । anuvṛttaśca yasyeha soṃ'śaḥ syāddaśalakṣaṇaḥ ।। aṃśāttāragatiṃ vidyādācaturthasvarādiha । ā pañcamātpañcamādvā nātaḥparamiheṣyate ।।
tridhā mandragatiḥ । aṃśaparā nyāsaparā aparanyāsaparā ceti । mandrastvaṃśaparo nāsti nyāsau tu dvau vyavasthitau । gāndhāranyāsaliṅge tu dṛṣṭamārṣabhasevanam ।। atha nyāsa ekaviṃśatisaṅkhyaḥ । aṅgasamāptau nyāsaḥ । tadvadapanyāso hyaṅgamadhye ṣaṭpañcāśatsaṅkhyaḥ ।
nyāso aṅgasamāptau sa caikaviṃśatisaṅkhyastathā । akṣarāṇi ṣaṭpañcāśatsaṃkhyo apanyāso aṅgamadhye bhavet ।। tatra prathamaṃ vidārīmadhye nyāsasvaraprayuktastu । vivadanaśīlaṃ muktvā saṃnyāsaḥ so abhidhātavyaḥ ।
kṛtvā padāvasāne vinyāsātkvāpi vinyāsaḥ ।। alpatve atha bahutve balavadabalatā viniścayādeva । jātisvaraistu nityaṃ jātyalpatvaṃ dvividhametat ।। sañcārāṃśe balasthānāmalpatve durbalāsu ca ।
nyāsaścāntaramārgastu jātīnāṃ vyaktikārakaḥ ।। pañcasvaramauḍuvitaṃ vijñeyaṃ daśavidhaṃ prayogajñaiḥ । triṃśatprakāravihitaṃ pūrvoktaṃ lakṣaṇaṃ cāsya ।। ṣaṭsvarasya prayogo asti tathā pañcasvarasya ca ।
catuḥsvaraprayogo api hyavakṛṣṭadhruvāsviha ।। dvaigrāmikīṇāṃ jātīnāṃ sarvāsāmapi nityaśaḥ । aṃśāstriṣaṣṭirvijñeyāsteṣāṃ caivāṃśavad grahāḥ ।। aṃśagrahamidānīṃ vakṣyāmaḥ ।
madhyamodīcyavāyāstu nandayantyāstathaiva ca । tathā gāndhārapañcamyāḥ pañcamoṃ'śo grahastathā ।। dhaivatyāśca tathā hyaṃśau vijñeyau dhaivatarṣabhau । pañcamyāśca tathā jñeyau grahāṃśau pañcamarṣabhau ।।
gāndhārodīcyavāyāstu grahāṃśau ṣaḍjamadhyamau । ārṣabhyāśca grahā aṃśā dhaivatarṣabhasaptamāḥ ।। gāndhāraśca niṣādaśca hyārṣabhaśca tathāparaḥ । niṣādinyāstrayo hyete grahā aṃśāśca kīrtitāḥ ।।
ṣaḍjapañcamagāndhāraistribhireva prakīrtitāḥ । aṃśairgrahaistathā caiva vijñeyā ṣaḍjakaiśikī ।। ṣaḍjaśca madhyamaścaiva niṣādo dhaivatastathā । ṣaḍjodīcyavatījātergrahā aṃśāśca kīrtitāḥ ।।
pañcamaścārṣabhaścaiva niṣādo dhaivatastathā । kārmāravyā budhairaṃśā grahāśca parikīrtitāḥ ।। gāndhāraścārṣabhaścaiva pañcamo atha niṣādavān । catvaroṃśā bhavantyāndhryā grahāścaiva tathaiva hi ।।
ṣaḍjaścātharṣabhaścaiva madhyamaḥ pañcamastathā । madhyamāyā grahā jñeyā aṃśāścaiva sadhaivatāḥ ।। niṣādaṣaḍjagāndhāramadhyamāḥ pañcamastathā । gāndhārīraktagāndhāryorgrahā aṃśāḥ prakīrtitāḥ ।।
ṣaḍjī dhaivatagāndhāraṣaḍjamadhyamapañcamaiḥ । grahairaṃśaiśca vijñeyā vikṛtā svarayogataḥ ।। kaiśikyāścārṣabhaṃ hitvā grahāṃśāḥ ṣaṭ svarāḥ smṛtāḥ । saptasvaragrahāṃśā tu vijñeyā ṣaḍjamadhyamā ।।
ete triṣaṣṭirvijñeyāḥ sarvāsvaṃśāstu jātiṣu । aṃśavacca grahāstāsāṃ sarvāsāmeva nityaśaḥ ।। sarvāsāmeva jātīnāṃ trijātistu gaṇaḥ smṛtaḥ । te ca sapta gaṇā jñeyā vardhamānasvarā budhaiḥ ।।
ekasvaro dvisvaraśca trisvaro atha catuḥsvaraḥ । pañcasvaraścaturthā syādekadhā saptaṣaṭsvarau ।। etaduktaṃ mayā tvāsāṃ grahāṃśaparikalpanam । punaścaiva pravakṣyāmi nyāsāpanyāsayogataḥ ।।
pañcāṃśā tu bhavet ṣāḍjī niṣādarṣabhavarjitā । apanyāso bhavedatra gāndhāraḥ pañcamastathā ।। nyāsaścātra bhavet ṣaḍjo lopyaḥ saptama eva ca । ṣaḍjagāndhārasañcāraḥ ṣaḍjadhaivatayostathā ।।
ṣāḍavaṃ saptamopetamalpau vai saptamarṣabhau । gāndhārasya ca bāhulyaṃ tvatra kāryaṃ prayoktubhiḥ ।। ārṣabhyāmṛṣabhastvaṃśo niṣādo dhaivatastathā । eta eva hyapanyāsā nyāsaścāpyṛṣabhaḥ smṛtaḥ ।
ṣaṭpañcasvaratā cātra ṣaḍjapañcamayorvinā ।। dhaivatyāṃ dhaivato nyāsastvaṃśāvṛṣabhadhaivato । apanyāsā bhavantyatra dhaivatārṣabhamadhyamāḥ ।। ṣaḍjapañcamahīnaṃ tu pāñcsvaryaṃ vidhīyate ।
pañcamena vinā caiva ṣāḍavaṃ parikīrtitam ।। ārohiṇau ca tau kāryau laṅghanīyau tathaiva ca । niṣādaścarṣabhaścaiva gāndhāro balavāṃstathā ।। niṣādinyāṃ niṣādoṃ'śo sagāndhārarṣabhastathā ।
eta eva hyapanyāsā nyāsaścaivātra saptamaḥ ।। dhaivatyā iva kartavye ṣāḍavauḍuvite tathā । tadvacca laṅghanīyau tu balavantau tathaiva ca ।। aṃśāstu ṣaḍjakaiśikyāḥ ṣaḍjagāndhārapañcamāḥ ।
apanyāsā bhavantyatra ṣaḍjapañcamasaptamāḥ ।। gāndhāraśca bhavennyāso hainasvaryaṃ na cātra tu । daurbalyaṃ cātra kartavyaṃ dhaivatasyārṣabhasya ca ।। ṣaḍjaśca madhyamaścaiva niṣādo dhaivatastathā ।
syuḥ ṣaḍjodīcyavāṃśāstu nyāsaścaiva tu madhyamaḥ ।। apanyāso bhavatyasya dhaivataḥ ṣaḍja eva ca । parasparāṃśagamanamiṣṭataśca vidhīyate ।। ṣāṭsvaryamṛṣabhāpetaṃ kāryaṃ gāndharvavedibhiḥ ।
pañcamārṣabhahīnaṃ tu pāñcasvaryaṃ tu tatra vai ।। ṣaḍjaścāpyṛṣabhaścaiva gāndhāraśca balī bhavet । gāndhārasya ca bāhulyaṃ mandrasthāne vidhīyate ।। sarveṃśāḥ ṣaḍjamadhyāyāmapanyāsāstathaiva ca ।
ṣaḍjaśca madhyamaścāpi nyāsau nāryau prayoktṛbhiḥ ।। gāndhārasaptamāpetaṃ pāñcasvaryaṃ vidhīyate । ṣāḍavaṃ saptamāpetaṃ kāryaṃ cātra prayogataḥ ।। sarvasvarāṇāṃ sañcāra iṣṭatastu vidhīyate ।
ṣaḍjagrāmāśritā hyetā vijñeyāḥ sapta jātayaḥ ।। ataḥ paraṃ pravakṣyāmi madhyamagrāmasaṃśrayāḥ । gāndhāryāḥ pañca evāṃśā dhaivatarṣabhavarjitāḥ ।। ṣaḍjaśca pañcamaścaiva hyapanyāsau prakīrtitau ।
gāndhāraśca bhavennyāsaḥ ṣāḍavaṃ carṣabhaṃ vinā ।। dhaivatarṣabhayorhīnaṃ tathā cauḍuvitaṃ bhavet । laṅghanīyau ca tau nityamārṣabhāddhaivataṃ vrajet । vihitastviti gāndhāryāḥ svaranyāsāṃśagocaraḥ ।।
lakṣaṇaṃ raktagāndhāryā gāndhāryā eva yatsmṛtam । dhaivato balavānatra daurbalyaṃ tasya lopataḥ ।। gāndhāraṣaḍjayoścātra sañcāraścārṣabhādvinā । apanyāsastathā caiva madhyamastu vidhīyate ।।
gāndhārodīcyavāṃśau tu vijñeyau ṣaḍjamadhyamau । pāñcasvaryaṃ na caivātra ṣāṭsvaryamṛṣabhaṃ vinā ।। kāryaścāntaramārgaśca nyāsopanyāsa eva ca । ṣaḍjodīcyavatīvattu pāñcasvaryeṇa jātucit ।।
madhyamāyā bhavantyaṃśā vinā gāndhārasaptamau । eta eva hyapanyāsā nyāsaścaiva tu madhyamaḥ ।। gāndhārasaptamāpetaṃ pāñcasvaryaṃ vidhīyate । ṣāḍavaṃ cāpyagāndhāraṃ kartavyaṃ tu prayogataḥ ।।
ṣaḍjamadhyamayoścātra kāryaṃ bāhulyameva hi । gāndhāralaṅghanaṃ cātra kāryaṃ nityaṃ prayoktṛbhiḥ ।। madhyamodīcyavā pūrṇā hyaṃśa ekastu pañcamaḥ । śeṣo vidhistu kartavyo gāndhārodīcyavāṃ gataḥ ।।
dvāvaṃśāvatha pañcamyāmṛṣabhaḥ pañcamastathā । sa niṣādāvapanyāsau nyāsaścaiva tu pañcamaḥ ।। madhyamāvattu kartavye ṣāḍavauḍuvite tathā । daurbalyaṃ cātra kartavyaṃ ṣaḍjagāndhāramadhyamaiḥ ।।
kuryādapyatra sañcāraṃ pañcamasyārṣabhasya ca । gāndhāragamanaṃ caiva kāryaṃ tvalpaśca saptamaḥ ।। atha gāndhārapañcamyāḥ pañcamoṃ'śaḥ prakīrtitaḥ । tāragatyā tu ṣaḍjo api kadācinnātivartate ।।
ṛṣabhaḥ pañcamaścaiva hyapanyāsau prakīrtitau । nyāsaścaiva tu gāndhāro sā ca pūrṇasvarā sadā । pañcamyā yaśca gāndhāryāḥ sañcāraḥ sa vidhīyate ।। pañcamaścārṣabhaścaiva gāndhāro atha niṣādavān ।
catvāroṃ'śā bhavantyāndhryāmapanyāsāsta eva hi ।। gāndhāraśca bhavennyāsaḥ ṣaḍjāpetaṃ tu ṣāḍavam । gāndhārārṣabhayoścāpi sañcārastu parasparam ।। saptamasya ca ṣaṣṭhasya nyāso gatyanupūrvaśaḥ ।
ṣaḍjasya laṅghanaṃ cātra nāsti cauḍuvitaṃ sadā ।। nandayantyāḥ kramān nyāsāpanyāsāṃśāḥ prakīrtitāḥ । gāndhāro madhyamaścaiva pañcamaścaiva nityaśaḥ ।। ṣaḍjo lopyaśca laṅghyaśca nāndhrīsañcaraṇaṃ bhavet ।
laṅghanaṃ hyṛṣabhasyāpi tacca mandragataṃ smṛtam ।। tāragatyā tu ṣaḍjastu kadācinnātivartate । gāndhāro vā grahaḥ kāryastathā nyāsaśca nityaśaḥ ।। kārmāravyāḥ smṛtā hyaṃśā ārṣabhaḥ pañcamastathā ।
dhaivataśca niṣādaścāpyapanyāsāsta eva tu । pañcamaśca bhavennyāso hainasvaryaṃ na cātra tu ।। gāndhārasya viśeṣeṇa sarvato gamanaṃ bhavet ।। kaiśikyāstu tathā hyaṃśāḥ sarve caivārṣabhaṃ vinā ।
eta eva hyapanyāsā nyāsau gāndhārasaptamau ।। dhaivateṃśe niṣāde ca nyāsaḥ pañcama iṣyate । apanyāsaḥ kadācittu ṛṣabho api vidhīyate ।। ārṣabhe ṣāḍavaṃ cātra dhaivatarṣabhavarjitam ।
tathā cauḍuvitaṃ kuryād balinau cāntyapañcamau ।। daurbalyamṛṣabhasyātra laṅghanaṃ ca viśeṣataḥ । aṃśavat kalpitaścānyaiḥ ṣāḍave tu vidhīyate । ṣaḍjamadhyāvadatrāpi sañcārastu bhavediha ।।
evametā budhairjñeyā jātayo daśalakṣaṇāḥ । yathā yasmin rase yāśca gadato me nibodhata ।। ṣaḍjodīcyavatī caiva ṣaḍjamadhyā tathaiva ca । madhyapañcamabāhulyāt kāryā śṛṅgārahāsyayoḥ ।।
ṣāḍjī tvathārṣabhī caiva svasvarāṃśaparigrahāt । vīraraudrādbhuteṣvete prayojye gānayoktṛbhiḥ ।। niṣāde aṃśe tu naiṣādī gāndhāre ṣaḍjakaiśikī । karuṇe tu rase kāryā jātigānaviśāradaiḥ ।।
dhaivatī dhaivatāṃśe tu bībhatse sabhayānake । dhruvāvidhāne kartavyā jātirgāne prayatnataḥ । rasaṃ kāryamavasthāṃ ca jñātvā yojyā prayoktṛbhiḥ । ṣaḍjagrāmāśritā hyetāḥ prayojyā jātayo budhaiḥ ।।
ataḥ paraṃ pravakṣyāmi madhyamagrāmasaṃśrayāḥ । gāndhārīraktagāndhāryau gāndhārāṃśopapattitaḥ । karuṇe tu rase kārye niṣāde aṃśe tathaiva ca ।। madhyamā pañcamī caiva nandayantī tathaiva ca ।
gāndhārapañcamī caiva madhyamodīcyavā tathā । madhyamapañcamabāhulyāt kāryāḥ śṛṅgārahāsyayoḥ ।। kārmāravī tathā cāndhrī gāndhārodīcyavā tathā । vīre raudre adbhute kāryāḥ ṣaḍjarṣabhāṃśayojitāḥ ।
kaiśikī dhaivatāṃśe tu bībhatse sabhayānake ।। ekaiva ṣaḍjamadhyā jñeyā sarvarasasaṃśrayā jātiḥ । tasyāstvaṃśāḥ sarve svarāstu vihitāḥ prayogavidhau ।। yo yadā balavān yasmin svaro jātisamāśrayāt ।
tatpravṛttaṃ rase kāryaṃ gānaṃ geye prayoktṛbhiḥ ।। madhyapañcamabhūyiṣṭhaṃ gānaṃ śṛṅgārahāsyayoḥ । ṣaḍjarṣabhaprāyakṛtaṃ vīraraudrādbhuteṣu ca ।। gāndhāraḥ saptamaścāyaṃ karuṇe gānamiṣyate ।
tathā dhaivatabhūyiṣṭhaṃ bībhatse sabhayānake ।। ekaiva ṣaḍjamadhyā vijñeyākhilarasāśrayā jātiḥ । tasyāstvaṃśāḥ sarve svarāśca vihitāḥ prayogavidhau ।। sarveṣvaṃśeṣu rasā niyamavidhānena saṃprayoktavyāḥ ।
kākalyantaravihitā viśeṣayuktāstu balavantaḥ । evametā budhairjñeyā jātayo nāṭyasaṃśrayāḥ ।। pāṭhyaprayogavihitān svarāṃścāpi nibodhata । hāsyaśṛṅgārayoḥ kāryau svarau madhyamapañcamau ।।
ṣaḍjarṣabhau ca kartavyau vīraraudrādbhuteṣvatha । gāndhāraśca niṣādaśca kartavyau karuṇe rase ।। dhaivataśca prayogajñairbībhatse sabhayānake । ata ūrdhvaṃ pravakṣyāmi varṇālaṅkāralakṣaṇam ।।
ārohī cāvarohī ca sthāyisañcāriṇau tathā । varṇāścatvāra evaite hyalaṅkārāstadāśrayāḥ ।। ārohanti svarā yatrārohīti sa tu saṃjñitaḥ । yatra caivāvarohanti so avarohī prakīrtitaḥ ।।
sthirāḥ svarāḥ samā yatra sthāyī varṇaḥ sa ucyate । sañcaranti svarā yatra sa sañcārīti kīrtitaḥ ।। śārīrasvarasambhūtāstristhānaguṇagocarāḥ । catvāro lakṣaṇopetā varṇāstatra prakīrtitāḥ ।।
evaṃ lakṣaṇasaṃyuktaṃ yadā varṇo anukarṣati । tadā varṇasya niṣpattirjñeyā svarasamudbhavā ।। ete varṇāstu vijñeyāścatvāro gītayojakāḥ । etān samāśritān samyagalaṅkārān nibodhata ।।
prasannādiḥ prasannāntaḥ prasannādyanta eva ca । prasannamadhyaśca tathā kramarecita eva ca । prastāraśca prasādaśca saptaite sthāyivarṇagāḥ ।। atha sañcārijān bhūyaḥ kīrtyamānānnibodhata ।
mandrastathā prasannādiḥ preṅkhito bindureva ca । sannivṛttaḥ pravṛttaśca recitaḥ kampitaḥ samaḥ ।। kuharaścaiva veṇuśca rañcito hyavalokitaḥ । āvartakaḥ parāvṛttaḥ sañcāriṇyaścaturdaśa ।।
niṣkarṣobhyucayaścaiva hasito bindureva ca । preṅkholitastathākṣipto vistīrṇoddhaṭitastathā ।। hrādamānaḥ sampradānaḥ sandhiḥ pracchādanastathā । prasannādiḥ prasannānta ityārohe trayodaśa ।।
vidhūtaśca trivarṇaśca tathodvāhita eva ca । udgītaśca tathā veṇirvijñeyā hyavarohiṇaḥ ।। saptarūpagatā jñeyā alaṅkārā budhaistvime । naite sarve dhruvāsviṣṭāḥ śrutivarṇaprakarṣaṇāt ।।
na hi varṇaprakarṣastu dhruvāṇāṃ siddhiriṣyate । śyeno vāpyathavā bindurye cānyeti prakarṣiṇaḥ ।। te dhruvāṇāṃ prayogeṣu na kāryāḥ svapramāṇataḥ । taddhruvāṇāṃ prayoge tu kāryā hyārohiṇaḥ svarāḥ ।।
yasmādarthānurūpā hi dhruvā kāryārthadarśikā । varṇānāṃ tu punaḥ kāryaṃ kṛśatvaṃ padasaṃśrayam ।। ye atra prayoge gacchanti tāṃśca varṇān nibodhata । prasannādiḥ prasannāntaḥ prasannādyanta eva ca ।।
prasannamadhyamaścaiva binduḥ kampitarecitau । tāraścaiva hi mandraśca tathā tārataraḥ punaḥ । preṅkholitastāramandro mandratāraḥ samastathā ।। sannivṛttaḥ pravṛttaśca prasādo apāṅga eva ca ।
ūrmiḥ preṅkho avalokaśca ityete sarvavarṇagāḥ ।। sthāyivarṇādṛte caiṣāṃ saṃpravakṣyāmi lakṣaṇam । kramaśo dīpito yaḥ syāt prasannādiḥ sa kathyate ।। vyastoccārita evaiṣa prasannānto vidhīyate ।
ādyantayoḥ prasannatvāt prasannādyanta iṣyate ।। prasannamadhyo madhye tu prasannatvādudāhṛtaḥ । sarvasāmyāt samo jñeyaḥ sthitastvekasvaro api yaḥ ।। ādimadhyalayo yatra sa cormiriti saṃjñitaḥ ।
śrutayo antyād dvitīyasya mṛdumadhyāyatāḥ svarāḥ ।। āyatatvaṃ bhavennīce mṛdutvaṃ tu viparyaye । sve svare madhyamatvaṃ ca mṛdumadhyamayostathā । dīptāyate karuṇānāṃ śrutīnāmeṣa niścayaḥ ।।
bindurekakalo jñeyaḥ kampitaśca kalādvayam । gatāgatapravṛtto yaḥ sa preṅkholita iṣyate ।। yastu kaṇṭhe svaro adhaḥ syāt sa tu tāraḥ prakīrtitaḥ । urogatastathā mandro mūrdhni tāratarastathā ।।
kramāgatastu yastāraḥ ṣaṣṭhaḥ pañcama eva vā । tāramandraprasannastu jñeyo mandragataḥ sa ca ।। laṅghayitvā parān mandrāt parāṃ tāragatiṃ gataḥ । mandratāraprasannastu vijñeyo hyavarohaṇāt ।।
prasannāntaḥ svaro yatra prasādaḥ sa tu saṃjñitaḥ । apāṅgakistu vijñeyaḥ svarāṇāmatha sañcarāt ।। recitaḥ śirasi jñeyaḥ kampitaṃ tu kalātrayam । kaṇṭhe niruddhapavanaḥ kuharo nāma jāyate ।।
evamete tvalaṅkārā vijñeyā varṇasaṃśrayāḥ । atha gītīḥ pravakṣyāmi chando akṣarasamanvitāḥ ।। śaśinā rahiteva niśā vijaleva nadī latā vipuṣpeva । avibhūṣiteva ca strī gītiralaṅkārahīnā syāt ।।
prathamā māgadhī jñeyā dvitīyā cārdhamāgadhī । sambhāvitā tṛtīyā tu caturthī pṛthulā smṛtā ।। trinivṛttapragītā yā gītiḥ sā māgadhī smṛtā । ardhataḥ sannivṛttā ca vijñeyā hyardhamāgadhī ।।
sambhāvitā ca vijñeyā gurvakṣarasamanvitā । pṛthulākhyā ca vijñeyā nityaṃ laghvakṣarānvitā ।। etāstu gītayo jñeyā dhruvāyogaṃ vinaiva hi । gāndharva eva yojyāstu nityaṃ gānaprayoktṛbhiḥ ।।
gītayo gaditāḥ samyag dhātūṃścaiva nibodhata । vistāraḥ karaṇaśca syādāviddho vyañjanastathā । catvāro dhātavo jñeyā vāditrakaraṇāśrayāḥ ।। saṅghātajo atha samavāyajaśca vistārajo anubandhakṛtaḥ ।
jñetaścatuṣprakāro dhāturvistārasaṃjñaśca ।। vidhayastu smṛtāstasya pūrvaṃ vistāra eva ca । saṅghātasamavāyau tu vijñeyau tau dviatrikau ।। pūrvaścaturvidhastatra paścimo aṣṭavidhaḥ smṛtaḥ ।
karaṇānāṃ viśeṣeṇa vijñeyau tau pṛthak pṛthak ।। adhaścordhvaṃ ca vijñeyāvadharottarajau svarau । saṅghātajo vidhistveṣa vijñeyo vādanaṃ prati ।। dviruttaro dviradharastvadharādiścottarāvasānaśca ।
jñeyastathottarādiḥ punarapyadharāvasānaśca ।। samavāyajastathā syāt triruttarastriradharaśca vijñeyaḥ । dviradharottarādharānto dviradharaścottaravirāmaśca ।। uttaramukho dviradharo dviruttarāvasānaśca ।
madhyottaro dviradharo dviruttaro apyadharamadhyaśca ।। anubandhastu jñeyo vyāsasamāsācca niyatameṣāṃ hi । evaṃ caturdaśavidho vistāro dhāturākhyātaḥ ।। ribhitoccayanīribhito hrādastu tathānubandhaḥ syāt ।
pañcavidho vijñeyo vīṇāvādye karaṇadhātuḥ ।। trikapañcasaptanavakairyathākramaṃ saṃyuto bhavedvādye । sarvairanubandhakṛtairgurvantaḥ syāt karaṇadhātuḥ ।। kṣepaḥ pluto atipāto atikīrṇamanubandhasaṃjñitaścaiva ।
āviddho viṣṭo yo dhāturvai pañcavidha eva ।। dvitricatuṣkanavakaiḥ prahāraiḥ kramaśaḥ kṛtaiḥ । āviddhadhāturvijñeyaḥ sānubandhavibhūṣitaḥ ।। vyañjanadhātoḥ puṣpaṃ kalatalaniṣkoṭitaṃ tathoddhṛṣṭam ।
repho anubandhasaṃjño anusvanitaṃ binduravamṛṣṭam ।। kaniṣṭhāṅguṣṭhasaṃyuktaṃ puṣpamityabhisaṃjñitam । aṅguṣṭhābhyāṃ samaṃ tantryoḥ sparśanaṃ yat kalaṃ tu tat ।। vāmena pīḍanaṃ kṛtvā dakṣiṇenāhatistale ।
savyāṅguṣṭhaprahārastu niṣkoṭitamihocyate ।। prahāro vāmatarjanyā uddhṛṣṭamiti saṃjñitam । sarvāṅgulisamākṣepo repha ityabhisaṃjñitaḥ ।। talasthāne adhastantrīṇāmanusvanitamucyate ।
gurvakṣarakṛtā tantrī bindurityabhisaṃjñitaḥ ।। kaniṣṭhāṅguṣṭhakābhyāṃ tu dakṣiṇābhyāmadhomukham । tantrīṣu triprahāraṃ cāpyavamṛṣṭaṃ prakīrtitam ।। vyāsasamāsādeṣāmanubandhaḥ sārvadhātuko jñeyaḥ ।
iti daśavidhaḥ prayojyo vīṇāyāṃ vyañjano dhātuḥ ।। ityete dhātavaḥ proktāścatvāro lakṣaṇānvitāḥ । tisṛṇāmapi vṛttīnāṃ yeṣu vādyaṃ pratiṣṭhitam ।। tisrastu vṛttayaścitrādakṣiṇāvṛttisaṃjñitāḥ ।
vādyagītobhayaguṇā nirdiṣṭāntā yathākramam ।। tisro gītivṛttayaḥ prādhānyena grāhyāḥ । citrā vṛttirdakṣiṇā ceti । tāsāṃ tālagītilayayatimārgaprādhānyāni yathāsvaṃ vyañjakāni bhavanti । tatra citrāyāṃ saṅkṣiptavādyatāladrutalayasamāyatynāgatagrahāṇāṃ prādhānyam । tathā vṛttau gītavāditradvikalātālamadhyalayasrotogatāyatisamagrahamārgāṇāṃ prādhānyam । dakṣiṇāyāṃ gīticatuṣkalatālavilambitalayagopucchāyatyatītagrahamārgāṇāṃ prādhānyam । sarvāsāmeva vṛttīnāṃ lalitādyāstu jātayaḥ । dhātubhiḥ saha saṃyuktā bhavanti guṇavattarāḥ ।।
eteṣāṃ dhātūnāṃ samavāyājjātayastu jāyante । syādudāttalalitaribhitaghanasaṃjñāścatasrastu ।। tatrodātā vistāradhātuviṣayā hyudāttatvāt । lalitā vyañjanadhātorlalitatvādeva saṃprayoktavyā ।।
āviddhadhātuviṣayā ribhitā laghusañcayād vinirdiṣṭā । karaṇaviṣayā ca ghanasaṃjñā gurulaghusañcayāttu syāt ।। trividhaṃ gīte kāryaṃ vādyaṃ vīṇāsamudbhavaṃ tajjñaiḥ । tattvaṃ hyanugatamoghaḥ sthānaikakaraṇasamāyuktāḥ ।।
layatālavarṇapadayatigītyakṣarabhāvakaṃ bhavet tattvam । gītaṃ tu yadanugacchatyanugatamiti tadbhavedvādyam ।। āviddhakaraṇabahulaṃ hyuparyuparipāṇikaṃ drutalayaṃ ca । anapekṣitagītārthaṃ vādyaṃ tvoghe vidhātavyam ।।
evaṃ jñeyā vaiṇe vādyavidhāne tu dhātavastajjñaiḥ । lakṣyāmyataḥ paramahaṃ nirgītavidhānasamavāyam ।। āśrāvaṇā tathā'rambho vaktrapāṇistathaiva ca । saṅkhoṭanā tathā kāryaṃ punaśca parighaṭṭanā ।।
mārgāsāritametat syāllīlākṛtamathāpi ca । āsāritāni ca tathā triprakārakṛtāni tu ।। etāni tu bahirgītānyāhurvādyavido janāḥ । satālāni hyatālāni cittavṛttau kṛtāni tu ।।
prayojanaṃ ca vijñeyaṃ pūrvaraṅgavidhiṃ prati । eteṣāṃ saṃpravakṣyāmi lakṣaṇaṃ sanidarśanam ।। vistāradhātuvihitaiḥ karaṇaiḥ pravibhāgaśo dvirabhyastaiḥ । dviścāpi sannivṛttaiḥ karaṇopacayaiḥ krameṇa syāt ।।
guruṇī tvādāvekādaśakaṃ caturdaśaṃ sapañcadaśam । sacaturviṃśakamevaṃ dviguṇīkṛtametadeva syāt ।। laghunī guru caiva syādathāṣṭamaṃ guru bhavettathā ca punaḥ । ṣaṭ ca laghūni tato antye gurvādyāśrāvaṇāyāṃ tu ।।
triḥśamyoparipāṇau tālāvapyevameva caikikavān । samapāṇau dve śamye tālāvapyevamevātha ।। bhūyaḥ śamyātālāvavapāṇāvuttarasthā caiva । cañcatpuṭastathā syādevaṃ hyāśrāvaṇātālaḥ ।।
atrodāharaṇam । jhaṇṭuṃ jagati yavalitaka jambuka jhaṇṭuṃ titi ca laghu ca jhaṇṭum । diṅgale gaṇapatipaśupatijambuka diṅgale varabhuja diginagi cā । titi cādini nigicā paśupati nīticā ।।
athārambhaḥ । dīrghāṇyādāvaṣṭau dvādaśa ca laghūni naidhanaṃ caiva । catvāri gurūṇi tathā hrasvānyaṣṭau ca dīrghaṃ ca ।। laghusaṃjñāni caturdhā nidhanaṃ dviguṇīkṛtāni dīrghe dve ।
aṣṭau laghūni naidhanamityārambhe akṣaravidhānam ।। atrodāharaṇam । jhaṇṭuṃ jhaṇṭuṃ jhaṇṭuṃ jhaṇṭuṃ jagati yavalitaka diginigicā । diṅgle diṅgle titi jhajhalakucajhalajambuka titicā ।
gaṇapati surapati paśupati cā ।। asya tu vādyam । kāryaṃ triparvarahitairudvahanairapyatha samavarohaiḥ । talaribhitahrādayutaiḥ karaṇairvistārabhūyiṣṭhaiḥ ।।
apacayayuktairdvistristathā nivṛttairdvirabhyastaiḥ । ārambho apyavataraṇastriparvayuktaiśca kartavyaḥ ।। tālastrikalastvādau śamyaikakalā kalādvaye tālaḥ । dvikalā ca punaḥ śamyā tālo dvikalaśca kartavyaḥ ।।
trikalaśca sannipātaḥ punaḥ pitāputrakaśca ṣaṭpūrvaḥ । cañcatpuṭastathā syādārambhe tālayogastu ।। kāryaṃ triparvarahitairudvahanairapyatha samavarohaiḥ । talaribhitahrādayutaiḥ karaṇairvistābhūyiṣṭhaiḥ ।।
apacayayuktairdvistristathā nivṛttairdvirabhyastaiḥ । ārambho apyavataraṇastriparvayuktaiśca kartavyaḥ ।। gurūṇi pañca hrasvāni ṣaḍguruśca caturguṇaḥ । guruṇī dve laghu tvekaṃ catvāryatha gurūṇi hi ।।
catvāryatha laghūni syustrīṇi dīrghāṇi caiva hi । laghūnyaṣṭau ca dīrghaṃ ca vaktrapāṇau bhavedvidhiḥ ।। atrodāharaṇam । diṅgale jhaṇṭuṃ jambuka jagati ya jhaṇṭuṃ diṅgale ।
ghendṛṃ gheṭo ghāṭo bhaṭṭunakiṭi inaṃ duṅ ।। ghadugadukiṭamaṭanam । asya vādyam । āviddhakaraṇayukto dvyaṅgaḥ syādekapravṛttau vā ।
alpavyañjanadhāturvādyavidhirvaktrapāṇau tu ।। dvikale madrake yattu śamyātālādipātam । tatsarvaṃ vaktrapāṇau tu kāryamaṣṭakalānvitam ।। tasyādhastāt punaḥ kāryaṃ pañcapāṇicatuṣṭayam ।
vaktrapāṇerayaṃ tālo mukhapratimukhāśrayaḥ ।। guruṇī laghūnyathāṣṭau dīrghaṃ dviguṇaṃ tathā ca kartavyam । laghudīrghe laghu ca punaścaturguṇaṃ saṃprakartavyam ।। punaraṣṭau hrasvāni syuriha tathā naidhanaṃ ca kartavyam ।
saṅkhoṭanavastuvidhau hrasvaguruvidhiḥ samuddiṣṭaḥ ।। saṅkhoṭanāyā udāharaṇaṃ prakalpya kṛtam । diṅgale jagati ya valati katecāticātijha laghu cajhala paśupaticā । asyā vādyavidhiḥ ।
adhidaṇḍaṃ hastābhyāṃ vīṇāṃ vinigṛhya dakṣiṇāṅgulyā । aṅguṣṭhābhyāṃ ca tathā kāryaṃ saṅkhoṭanāvādyam ।। saṅkhoṭayet svaraṃ vādinā tu saṃvādinā tathādhibalam । samavāyibhiśca śeṣairanuvādibhiralpakaiścāṃśaiḥ ।।
vistāracitrakaraṇairdvistrirvinivartitairdvirabhyastaiḥ । upacayayuktaiḥ kramaśo vadanti saṅkhoṭanāvādyam । tālo asyā gaditastajjñaiḥ śīrṣavat pañcapāṇinā ।। dīrghāṇyādāvaṣṭau laghūni kuryāt punardviguṇitāni ।
hrasvānyapi catvāri dviguṇāni syuḥ sadīrghāṇi ।। ṣoḍaśa laghūni ca syuḥ saha nidhane caiva kāryāṇi । eṣa parighaṭṭanāyāṃ gurulaghuvastukramaḥ proktaḥ ।। etasyāmapyudāharaṇaṃ prakalpya kṛtam । diṅgale diṅgale diṅgale diṅgale jagati ya valati ka । titijhalakucajhaladiginigi gaṇapati cā । calati ka gaṇapati paśupatisurapati cā ।
vādyaṃ cāsyāstajjñaiḥ sodvahanaṃ hastalāghavāt kāryam । vyañjanadhātusamutthaṃ nānākaraṇāśrayopetam ।। sampiṣṭakavaccāsyāstālaḥ karaṇaistu dhātusaṃyuktaiḥ । gurulaghuyogādevaṃ vihitaḥ kāryo budhairnityam ।।
mārgāsāritavādyaṃ vistārāviddhakaraṇasaṃyuktam । sakalaiḥ satalaiḥ karaṇairatha gurulaghusañcayaścāyam ।। catvāri gurūṇi syurlaghūni catvāri ca dviguṇitāni । guruṇī laghūnyathāṣṭau guruṇī cetyetat tridhā yojyam ।।
catvāri tu gurūṇi syurhrasvānyaṣṭau bhavanti hi । guruṇī nava hrasvāni dīrghamantyamathāpi ca ।। atrodāharaṇam । diṅgale jhaṇṭuṃ jagati ya ।
thalitaka jhaṇṭuṃ titi । jhalakuca jhalatiticā । bālāsāritavaccaiva tālo asya parikīrtitaḥ ।। śravaṇamadhurāṇi līlākṛtānyabhisṛtaparisṛtāntarakṛtāni ।
tānyapyarthavaśādiha kartavyāni prayogavidhau ।। yathāsāritāni jyeṣṭhamadhyakaniṣṭhāni tālapramāṇanirdiṣṭāni tāni tālavidhāne vakṣyāmaḥ । evametat svaragataṃ jñeyaṃ vīṇāśarīrajam । vipañcīvādyayuktāni karaṇāni nibodhata ।।
rūpaṃ kṛtaṃ pratikṛtaṃ pratibhedo rūpaśeṣamoghaśca । ṣaṣṭhī vai pratiśuṣkā tvevaṃ jñeyaṃ karaṇajātam ।। vīṇāvādyadviguṇaṃ gurulāghavavādanaṃ bhavedrūpam । rūpaṃ pratibhedakṛtaṃ pratikṛtamityucyate vādyam ।।
yugapatkṛte anyakaraṇaṃ pratibhedo dīrghalāghavakṛtaḥ syāt । kṛtamekasyāṃ tantryāṃ pratiśuṣkā nāma vijñeyā ।। vīṇāvādyavirāme apyaviratakaraṇaṃ tu rūpaśeṣaḥ syāt । āviddhakaraṇayukto hyuparyuparipāṇikastvoghaḥ ।।
kāryaṃ dhruvāvidhāne prāyeṇa hi koṇavādanaṃ tajjñaiḥ । sthānaprāptyarthaṃ cedyattatra bhavedayaṃ niyamaḥ ।। taccaughatulyakaraṇaṃ vācyaṃ kāryaṃ vipañcyāstu । saptatantrī bhaveccitrā vipañcī tu bhavennava ।
koṇavādanā vipañcī syāccitrā cāṅgulivādanā ।। tatavādyavidhānamidaṃ sarvaṃ proktaṃ samāsayogena । vakṣyāmyataśca bhūyaḥ suṣirātodyaprayogaṃ tu ।। atodyaṃ suṣiraṃ nāma jñeyaṃ vaṃśagataṃ budhaiḥ ।
vaiṇa eva vidhistatra svaragrāmasamāśrayaḥ ।। dvikatrikacatuṣkāstu jñeyā vaṃśagatāḥ svarāḥ । kampyamānārthamuktāśca vyaktamuktāstathaiva ca ।। tatropari yathā hyekaḥ svaro vaiṇasvarāntare ।
prāpnotyanyatvameveha tathā vaṃśagato api hi ।। dvikastrikaścatuṣko vā śrutisaṅkhyo bhavet svaraḥ । anīraṇāttu śeṣāṇāṃ svarāṇāmapi sambhavaḥ । aṅgulīvādanakṛtaṃ tacca me sannibodhata ।।
vyaktamuk{tāṅgulistatra svaro jñeyaścatuḥśrutiḥ । kampyamānāṅguliścaiva triśrutiḥ parikīrtitaḥ । dviko ardhāṅgulimuktaḥ syāditi śrutyāśritāḥ svarāḥ ।। ete syurmadhyamagrāme bhūyaḥ ṣaḍjāśritāḥ punaḥ ।
vyaktamuk{tāṅgulikṛtāḥ ṣaḍjamadhyamapañcamāḥ ।। ṛṣabho dhaivataścāpi kampyamānāṅgulīkṛtau । ardhamuktāṅguliścaiva gāndhāro atha niṣādavān ।। svarasādhāraṇaścāpi kākalyantarasaṃjñayā ।
niṣādagāndhārakṛtau ṣaḍjamadhyamayorapi ।। viparyayā sannikarṣe śrutilakṣaṇasiddhitaḥ । vaiṇakaṇṭhapraveśena siddhā ekāśritāḥ svarāḥ ।। yaṃ yaṃ gātā svaraṃ gacchet taṃ taṃ vaṃśena vādayet ।
śārīravaiṇavaṃśyānāmekībhāvaḥ praśasyate ।। avicalitamavicchinnaṃ varṇālaṅkārasaṃyutaṃ vidhivat । lalitaṃ madhuraṃ snigdhaṃ veṇorevaṃ smṛtaṃ vādyam ।। evametat svaragataṃ vijñeyaṃgānayoktṛbhiḥ ।
ataḥ paraṃ pravakṣyāmi dhanātodyavikalpanam ।। guṇāt pravartate gānaṃ doṣaṃ caiva nirasyate । tasmādyatnena vijñeyau guṇadoṣau samāsataḥ ।। gātā pratyagravayāḥ snigdho madhurasvaropacitakaṇṭhaḥ ।
layatālakalāpātapramāṇayogeṣu tattvajñaḥ ।। rūpaguṇakāntiyuktā mādhuryopetasatvasampannāḥ । peśalamadhurasnigdhānunādisamarakta gurukaṇṭhāḥ ।। suvihitagamakavidhāyinyo akṣobhyās tālalayakuśalāḥ ।
ātodyārpitakaraṇā vijñeyā gāyikāḥ śyāmāḥ ।। prāyeṇa tu svabhāvāt strīṇāṃ gānaṃ nṛṇāṃ ca pāṭhyavidhiḥ । strīṇāṃ svabhāvamadhuraḥ kaṇṭho nṛṇāṃ balitvaṃ ca ।। yatra strīṇāṃ pāṭhyaṃ guṇairnarāṇāṃ ca gānamadhuratvam ।
jñeyo alaṅkāro asau na hi svabhāvo hyayaṃ teṣām ।। suniviṣṭapāṇilayayatiyogajñausumadhuralaghuhastau । gātṛguṇaiścopetāvavahitamanasau susaṅgītau ।। sphuṭaracitacitrakaraṇau gītaśravaṇācalaupravīṇau ca ।
citrādivādyakuśalauvīṇābhyāṃ vādakau bhavataḥ ।। balavānavahitabuddhirgītalayajñastathāsusaṅgītaḥ । śrāvakamadhurasnigdho dṛḍhapāṇirvaṃśavādako jñeyaḥ ।। avicalitamavicchannaṃ varṇālaṅkārabodhakaṃmadhuram ।
snigdhaṃ doṣavihīnaṃ veṇorevaṃ smṛtaṃ vādyam ।। jñānavijñānakaraṇavacanaprayogasiddhiniṣpādanāni ṣaḍācāryaguṇā iti । tatra jñānaṃ śāstrāvabodhaḥ । yathā ca kriyāsampādanaṃ vijñānam । kaṇṭhahastagauṇyaṃ karaṇam । jitagranthatā vacanam ।
deśādisampadārādhanaṃ prayogasiddhiḥ । śiṣyasvabhāvamaviśeṣyopāttaya upadeśācchiṣyaniṣpādanamiti ।। śrāvaṇo atha ghanaḥ snigdho madhurohyavadhānavān । tristhānaśobhītyevaṃ tu ṣaṭ kaṇṭhasya guṇā matāḥ ।।
udāttaṃ śrūyate yasmāttasmācchrāvaṇa ucyate । śrāvaṇaḥ susvaro yasmādacchinnaḥ sa ghano mataḥ ।। arūkṣadhvanisaṃyuktaḥ snigdhastajjñaiḥ prakīrtitaḥ । manaḥprahlādanakaraḥ sa vai madhura ucyate ।।
svare adhike ca hīne ca hyavirakto vidhānavān । śiraḥkaṇṭheṣvabhihitaṃtristhānamadhurasvaraḥ । tristhānaśobhītyevaṃ tu sa hi tajjñairudāhṛtaḥ ।। kapilo hyavasthitaścaiva tathā sandaṣṭa eva ca ।
kākī ca tumbakī caiva pañca doṣā bhavanti hi ।। vaisvaryaṃ ca bhavedyatra tathā syād ghargharāyitam । kapilaḥ sa tu vijñeyaḥ śleṣmakaṇṭhastathaiva ca ।। ūnatā'dhikatā cāpi svarāṇāṃ yatra dṛśyate ।
rūkṣadoṣahataścaiva jñeyaḥ sa tvavyavasthitaḥ ।। daṇḍaprayogāt sandaṣṭastvācāryaiḥ parikīrtitaḥ । yo na vistarati sthāne svaramuccāraṇāgatam ।। nāsāgragrastaśabdastutumbakī so abhidhīyate ।।
samapraharaṇe caiva javinau viśadau tathā । jitaśramau vikṛṣṭau ca madhurau svedavarjitau । tathā bṛyannakhau caiva jñeyau hastasya vai guṇāḥ ।। ete guṇāśca doṣāśca tattvataḥ kathito mayā ।
ata ūrdhvaṃ pravakṣyāmi hyavanaddhavidhiṃ punaḥ ।। pūrvaṃ yaduktaṃ prapitāmahena kuryāt ya evaṃ tu naraḥ prayoge sammānamagrayaṃ labhate sa loke ।। vinyāsaṃ bhūmikānāṃ ca sampravakṣyāmi nāṭake । yādṛśo yasya kartavyo vinyāso bhūmikāsvatha ।।
gativāgaṅgaceṣṭābhiḥ sattvaśīlasvabhāvataḥ । parīkṣya pātraṃ tajjñastu yuñjyād bhūminiveśane ।। tasminnanviṣya hi guṇavān kāryā pātrasamāśrayā । na khedajananaṃ buddherācāryasya bhaviṣyati ।।
ācāryaḥ pātrajāṃścaiva guṇāñjñātvā svabhāvajān । tataḥ kuryād yathāyogaṃ nṛṇāṃ bhūminiveśanam ।। aṅgapratyaṅgasaṃyuktamahīnāṅgaṃ vayonvitam । na sthūlaṃ na kṛśaṃ caiva na dīrghaṃ na ca mantharam ।।
śliṣṭāṅgaṃ dyutimantaṃ ca susvaraṃ priyadarśanam । etairguṇaiśca saṃyuktaṃ devabhūmiṣu yojayet ।। sthūlaṃ prāṃśuṃ bṛhaddehaṃ meghagambhīranisvanam । raudrasvabhāvanetraṃ ca svabhāvabhrukuṭīmukham ।।
rakṣodānavadaityānāṃ bhūmikāsu prayojayet । puruṣāṇāṃ prayogastu tathāṅgakriyayānvitaḥ ।। sunetrasubhruvaḥ svaṅgāḥ sulalāṭāḥ sunāsikāḥ । svoṣṭhāḥ sugaṇḍāḥ sumukhāḥ sukaṇṭhāḥ suśirodharāḥ ।।
svaṅgapratyaṅgasaṃyuktā na dīrghā na ca mantharāḥ । na sthūlā na kṛśāścaiva svabhāvena vyavasthitāḥ ।। suśīlā jñānavantaśca tathā ca priyadarśanāḥ । kumārarājabhūmau tu saṃyojyāśca narottamāḥ ।।
aṅgairavikalairdhīraṃ sphuṭaṃ vasanakarmaṇi । na dīrghaṃ naiva ca sthūlamūhāpohavicakṣaṇam ।। adīnaṃ ca pragalbhaṃ ca pratyutpannaviniścayam । senāpateramātyānāṃ bhūmikāsu prayojayet ।।
piṅgākṣaṃ ghoṇanāsaṃ ca netramuccamathāpi vā । kañcukiśrotriyādīnāṃ bhūmikāsu niyojayet ।। evamanyeṣvapi tathā nāṭyadharmavibhāgataḥ । deśaveṣānurūpeṇa pātraṃ yojyaṃ svabhūmiṣu ।।
mantharaṃ vāmanaṃ kubjaṃ vikṛtaṃ vikṛtānanam । viṣṭabdhanetraṃ kāṇākṣaṃ sthūlaṃ cipiṭanāsikam ।। durjanaṃ dusvabhāvaṃ ca vikṛtācārameva ca । dāsabhūmau prayuñjīta budho dāsāṅgasambhavam ।।
prakṛtyā'tikṛśaṃ kṣāmaṃ tapaḥśrānteṣu yojayet । tathā ca puruṣaṃ sthūlamuparodheṣu yojayet ।। yadi vā nedṛśāḥ santi prakṛtyā puruṣā dvijāḥ । ācāryabuddhyā yojyāstu bhāvaceṣṭāsvabhāvataḥ ।।
yā yasya sadṛśī ceṣṭā hyuttamādhamamadhyamā । sa tathā''cāryayogena niyamyā bhāvabhāvinī ।। ataḥ paraṃ pravakṣyāmi bharatānāṃ vikalpanam । bharatāśrayāśca bharato vidūṣakaḥ saurikastathā nāndī ।
nandī sasūtradhāro nāṭyaraso nāyakaścaiva ।। mukuṭābharaṇavikalpau vijñeyo mālyavastuvividhaiśca । kārakakuśīlavādyā vijñeyā nāmataścaiva ।। dhuryavadeko yasmāduddhāro anekabhūmikāyuktaḥ ।
bhāṇḍagrahopakaraṇaināṭyaṃ bharato bhavet tasmāt ।। lokāhṛdāśrayakṛtā sarvaprakṛtipracārasaṃyuktā । nānāśrayāṃ prakurute tathā ca nārī tu sarvatra ।। pratyutpannapratibho narmakṛto narmagarbhanirbhedaḥ ।
chedavidūṣitavacano vidūṣako nāma vijñeyaḥ ।। tūryatistu naraḥ sarvātodyapravādane kuśalaḥ । tūraparigrahayukto vijñeyastauriko nāma ।। naṭanṛti dhātvartho ayaṃ bhūtaṃ nāṭayati lokavṛttāntam ।
rasabhāvasatvayuktaṃ yasmāt tasmānnaṭo bhavati ।। stutyabhivādanakṛtairmadhurairvākyaiḥ sumaṅgalācāraiḥ । sarva stauti hi lokaṃ yasmāt tasmādbhavedvādī ।। bhāvebhyo bahudhā'smin rasā vadati nāṭyayogeṣu ।
prākṛtasaṃskṛtapāṭhyo nandī nāmeti sa jñeyaḥ ।। gītasya ca vādyasya ca pāṭhyasya ca naikabhāvavihitasya । śiṣṭopadeśayogāt sūtrajñaḥ sūtradhārastu ।। yasmāt yathopadiṣṭān rasāṃśca bhāvāṃśca satvasaṃyuktān ।
bhūmivikalpairnayati ca nāṭyakaraḥ kīrtitastasmāt ।। caturātodyavidhānaṃ sarvasya tu śāstrakhe davihitasya । nāṭyasyāntaṃ gacchati tasmādvai nāyako abhihitaḥ ।। nānāprakṛtisamutthaṃ karoti yaḥ śīrṣakaṃ mukuṭayoge ।
vividhairveṣaviśeṣaiḥ sa ca kuṭakārastu vijñeyaḥ ।। bhāṇḍakavādyajñā yā layatālajñā rasānuviddhā ca । sarvāṅgasundarī vai kartavyā nāṭakīyā tu ।। yastvābharaṇaṃ kuryād bahuvidhavihitaṃ sa cābharaṇaḥ ।
yaścopakaraṇayogāt sa tena nāmnā'bhidhātavyaḥ ।। yo vai mālyaṃ kurute paṅcavidhaṃ mālyākṛt sa vijñeyaḥ । yaścāpi veṣayogaṃ kurute sa ca veṣakārī tu ।। citrajñaścitrakaro vastrasya rañjānāttathā rajakaḥ ।
jatvaśmalohakāṣṭhairdravyakaraiḥ kārukaścaiva ।। nānātodyavidhāne prayogayuktaḥ pravādane kuśalaḥ । atodye apyatikuśalo yasmāt sa kuśalavo jñeyaḥ ।। yadyat samāśrayante śilpaṃ vā karma vā prayogaṃ vā ।
tanaivopagataguṇā vijñeyā nāmataḥ puruṣāḥ ।। evaṃ tu nāṭakavidhau jātirnaṭasaṃśrayā budhairjñeyā । nāṭyopakaraṇayuktā nānāśilpaprasaktā ca ।। ukto atra bhūmikānyāsaḥ prayoktāraśca yogataḥ ।
ādiṣṭaṃ nāṭyaśāstraṃ ca munayaḥ kimihocyatām ।। athātreyo vasiṣṭhaśca pulastyaḥ pulahaḥ kratuḥ । aṅgirā gautamo agastyo manurāyustathātmavān ।। viśvāmitraḥ sthūlaśirāḥ saṃvartaḥ pramatirdanuḥ ।
uśanā bṛhaspatirvyāsaścyavanaḥ kāśyapo dhruvaḥ ।। durvāsā jāmadagnyaśca mārkaṇḍeyo atha gālavaḥ । bharadvājaśca raibhyaśca yavakrītastathaiva ca ।। sthūlākṣaḥ śakalākṣaśca kāṇvo meghātithiḥ kratuḥ ।
nāradaḥ parvataścaiva suvarmāthaikajo dvijaḥ ।। nitamburbhuvanaḥ saumyaḥ śatānandaḥ kṛtavraṇaḥ । jāmadagnyastathā rāmaḥ kacaścetyevamādayaḥ ।। evaṃ te munayaḥ śrutvā sarvajñaṃ bharataṃ tataḥ ।
punarūcuridaṃ vākyaṃ kutūhalapurogamam ।। yastvayā gadito hyeṣa nāṭyavedaḥ purātanaḥ । ekacittaiḥ sa cāsmābhiḥ samyak samupadhāritaḥ ।। ekaśca saṃśayo asmākaṃ taṃ no vyākhyātumarhasi ।
ko vānyo nāṭyavedasya niścayaṃ vaktumarhati ।। na vayaṃ parihāsena na virodhena na cerṣyayā । pṛcchāmo bhagavan nāṭyamupadeśārthameva tu ।। asmābhiśca tadā noktaṃ kathācchedo bhavediti ।
idānīṃ tūpaśikṣārthaṃ nāṭyaguhyaṃ nidarśaya ।। lokasya caritaṃ nāṭyamityavocastvamīdṛśam । teṣāṃ tu lokaṃ guhyānāṃ niścayaṃ vaktumarhasi ।। devasya kasya caritaṃ pūrvaraṅge dvijarṣabha ।
kimarthaṃ bhujyate hyeṣa prayuktaḥ kiṃ karoti vā ।। kasmāccaiva punaḥ śaucaṃ samyak carati sūtradṛk । kathamurvītale nāṭyaṃ svargānnipatitaṃ vibho ।। kathaṃ tavāyaṃ vaṃśaśca naṭasaṃjñaḥ pratiṣṭhitaḥ ।
sarvameva yathātattvaṃ kathayasva mahāmune ।। teṣaṃ tu vacanaṃ śrutvā munīnāṃ bharato muniḥ । pratyuvāca punarvākyaṃ guhyārthābhinayaṃ prati ।। bravīmi vaḥ kathāṃ guhyāṃ yanmāṃ pṛcchan suvratāḥ ।
pūrvaraṅgavidhānasya tāṃ ca me sannibodhata ।। proktavānasmi yatpūrvaṃ śubhaṃ vighnanibarhaṇam । tasyānubandhena mayā pūrvaraṅgaḥ prakīrtitaḥ ।। śastrāṇāṃ pratikārārthaṃ śarīrāvaraṇaṃ yathā ।
kriyate hi tathā pāpaṃ hutenaiva praśāmyati ।। evaṃ japyaiśca homaiśca devatābhyarcanena ca । sarvātodyavidhānaiśca tathā gītasvanena ca ।। stutyāśīrvacanaiḥ śāntaiḥ karmabhāvānukīrtanaiḥ ।
mayā pāpāpaharaṇaiḥ kṛte vighnanibarhaṇe ।। stutigītādisaṃsṛṣṭairdevairabhihito asmyaham । nitarāṃ parituṣṭāḥ smaḥ prayogeṇāmunā ca te ।। devatāsuramānandya yasmāṃllokaśca nandati ।
tasmādayaṃ prayogastu nāndīnāmā bhaviṣyati ।। gītavādyānunādo hi yatra kākusvanaḥ śubhaḥ । tasmin deśe vipāpmāno māṅgalyaṃ ca bhaviṣyati ।। yāvattaṃ pūrayeddeśaṃ dhvanirnāṭyasamāśrayaḥ ।
na sthāsyanti hi rakṣāṃsi taṃ deśaṃ na vināyakāḥ ।। āvāhe ca vivāhe ca yajñe nṛpatimaṅgale । nāndīśabdamupaśrutya hiṃsrā naśyanti caiva hi ।। pāṭhyaṃ nāṭyaṃ tathā geyaṃ citravāditrameva ca ।
vedamantrārthavacanaiḥ samaṃ hyetad bhaviṣyati ।। śrutaṃ mayā devadevāt tattvataḥ śaṅkarāddhitam । snānajapyasahasrebhyaḥ pavitraṃ gītavāditam ।। yasminnātodyanāṭyasya gītapāṭhyadhvaniḥ śubhaḥ ।
bhaviṣyatyaśubhaṃ deśe naiva tasmin kadācana ।। evaṃ pūjādhikārārthaṃ pūrvaraṅgaḥ kṛto mayā । nānāstutikṛtairvākyairdevatābhyarcanena ca ।। yato abhivādanaṃ kliṣṭaṃ śiṣṭaṃ tadraṅgamaṇḍale ।
tatastasya hi tacchaucaṃ vihitaṃ tu dvijottamāḥ ।। śaucaṃ kṛtvā yato mantraṃ pūjanaṃ jarjarasya tu । ucyate pūrvaraṅge asmin tasmācchaucaṃ prakīrtitam ।। yathāvatāritaṃ caiva nāṭyametanmahītale ।
vaktavyaṃ sarvametaddhi na śakyaṃ hi nigūhitum ।। mamaite tanayāḥ sarve nāṭyavedasamanvitāḥ । sarvalokaṃ prahasanaiḥ bādhante nāṭyasaṃśrayaiḥ ।। kasyacittvatha kālasya śilpakaṃ grāmyadharmakam ।
ṛṣīṇāṃ vyaṅgyakaraṇaṃ kurvadbhirguṇasaṃśrayam ।। aśrāvyaṃ taddurācāraṃ grāmyadharmapravartitam । niṣṭhuraṃ cāprastutaṃ ca kāvyaṃ saṃsadi yojitam ।। tacchrutvā munayaḥ sarve bhīmaroṣaprakampitāḥ ।
ūcustān bharatān kruddhā nirdahanta ivāgnayaḥ ।। mā tāvadbho dvijā yuktamidamasmadviḍambanam । ko nāmāyaṃ paribhavaḥ kiñca nāsmāsu sammatam ।। yasmājjñānamadonmattā na vetthāvinayāśritāḥ ।
tasmādetaddhi bhavatāṃ kujñānaṃ nāśameṣyati ।। ṛṣīṇāṃ brāhmaṇānāṃ ca samavāyasamāgatāḥ । nirāhutā vinā homaiḥ śūdrācārā bhaviṣyatha ।। apāṅkteyāḥ kutsitāścāvamā eva bhaviṣyatha ।
yaśca vo bhavitā vaṃśaḥ sarvāśauco bhaviṣyati ।। ye ca vo vaṃśajāste api bhaviṣyantyatha nartakāḥ । paropasthānavantaśca śastrapaṇyopajīvinaḥ ।। śāpaṃ dattaṃ tathā jñātvā sutebhyo me tadā surāḥ ।
sarve vimanaso bhūtvā tānṛṣīn samupasthitāḥ ।। yācamānaistataḥ proktaṃ devaiḥ śakrapurogamaiḥ । idānīṃ duḥkhamutpannaṃ nāṭyametad vinaṅkṣati ।। ṛṣibhiśca tataḥ proktaṃ na caitaddhi vinakṣyati ।
śeṣamanyatra yad proktaṃ sarvametad bhaviṣyati ।। etacchrutvā tu vacanaṃ munīnāmugratejasām । viṣṇṇāste tataḥ sarve śrutvā māṃ samupasthitāḥ ।। proktavantaśca māṃ putrāstvayāho nāśitā vayam ।
anena nāṭyadoṣeṇa śūdrācārā hi yat kṛtāḥ ।। mayāpi sāntvayitvoktā mā krodhaṃ vrajatānaghāḥ । kṛtāntavihito asmākaṃ nūnameṣa vidhiḥ sutāḥ ।। munīnāṃ hi mṛṣā vākyaṃ bhaviṣyati kadācana ।
nidhane ca mano mā bhūd yuṣmākamiti sāntvitāḥ ।। jānīdhvaṃ tattathā nāṭyaṃ brahmaṇā saṃpravartitam । śiṣyebhyaśca tadanyebhyaḥ prayacchāmaḥ prayogataḥ ।। mā vai praṇaśyatāmetannāṭyaṃ duḥkhapravartitam ।
mahāśrayaṃ mahāpuṇyaṃ vedāṅgopāṅgasambhavam ।। apsarobhya idaṃ caiva yathātattvaṃ yathāśrutam । nāṭyaṃ dattvā tataḥ sarve prāyaścittaṃ cariṣyatha ।। kasyacittvatha kālasya nahuṣo nāma pārthivaḥ ।
prāptavān devarājyaṃ hi nayabuddhiparākramaḥ ।। praśaśāsa tadā rājyaṃ devairvyuṣṭimavāpnuvan । gāndharvaṃ caia nāṭyaṃ ca dṛṣṭvā cintāmupāgamat ।। sa cintayitvā manasā kathameṣa gṛhe mama ।
nāṭyaprayogo hi bhavediti sādara eva san ।। kṛtāñjaliḥ prayogārthaṃ proktavāṃstu surān nṛpaḥ । apsarobhiridaṃ sārdhaṃ nāṭyaṃ bhavatu me gṛhe ।। pratyuktaśca tato devairbṛhaspatipurogamaiḥ ।
divyāṅganānāṃ naiveha mānuṣaiḥ saha saṅgatiḥ ।। hitaṃ pathyaṃ ca vaktavyo bhavān svargādhipo hi yat । ācāryāstatra gacchantu gatvā kurvantu te priyam ।। proktavāṃstu tato māṃ tu nṛpatiḥ sa kṛtāñjaliḥ ।
idamicchāmi bhagavan nāṭyamurvyāṃ pratiṣṭhitam ।। pūrvamācāryakaṃ caiva bhavatā'bhihitaṃ śrutam । vyaktabhāvātvidaṃ labdhaṃ tvatsakāśād dvijottama ।। pitāmahagṛhe asmākaṃ tadantaḥpure jane ।
pitāmahakriyāyukta murvaśyāṃ sampravartitam ।। tasyāḥ praṇāśaśokena unmādoparate nṛpe । vipanne antaḥpurajane punarnāśamupāgatam ।। prakāśametadicchāmo bhūyastat saṃprayojitam ।
tithiyajñakriyāsvetad yathā syān maṅgalaiḥ śubhaiḥ ।। tasmin mama gṛhe baddhaṃ nānāprakṛtisaṃśrayam । strīṇāṃ lalitavinyāsairyato naḥ prathayiṣyati ।। tathā'stviti mayā prokto nahuṣaḥ pārthivastadā ।
sutāścāhūya samproktā sāmapūrvaṃ suraiḥ saha ।। ayaṃ hi nahuṣo rājā yācate naḥ kṛtāñjaliḥ । gamyatāṃ sahitairbhūmiṃ prayoktuṃ nāṭyameva ca ।। kariṣyamaśca śāpāntamasmin samyak prayojite ।
brāhmaṇānāṃ nṛpāṇāṃ ca bhaviṣyatha na kutsitāḥ ।। tatra gatvā prayujyantāṃ prayogān vasudhātale । na śakyaṃ cānyathā kartuṃ vacanaṃ pārthivasya hi ।। asmākaṃ caiva sarveṣāṃ nahuṣasya mahātmanaḥ ।
ātmopadeśasiddhaṃ hi nāṭyaṃ proktaṃ svayaṃbhuvā ।। śeṣamuttaratantreṇa kohalastu kariṣyati । prayogaḥ kārikāścaiva niruktāni tathaiva ca ।। apsarobhiridaṃ sārdhaṃ krīḍanīyakahetukam ।
adhiṣṭhitaṃ mayā svarge svātinā nāradena ca ।। tataśca vasudhāṃ gatvā nahuṣasya gṛhe dvijāḥ । strīṇāṃ prayogaṃ bahudhā baddhavanto yathākramam ।। atropabhogataste tu mānuṣīṣu māmātmajāḥ ।
baddhavanto adhikasnehaṃ tāsu tad dvijasattamāḥ ।। putrānutpādya vadhvā ca prayogaṃ ca yathākramam । brahmaṇā samanujñātāḥ prāptāḥ svargaṃ punaḥ sutāḥ ।। evamurvītale nāṭyaṃ śiṣyaiḥ samavatāritam ।
bharatānāṃ ca vaṃśo ayaṃ bhaviṣyaṃ ca pravartitaḥ ।। kohalādibhirevaṃ tu vatsaśāṇḍilyadhūrtitaiḥ । matyadharmakriyāyuktaiḥ kaścitkālamavasthitaiḥ ।। etacchātraṃ praṇītaṃ hi nārāṇāṃ buddhivardhanam ।
trailokyasya kriyopetaṃ sarvaśāstranidarśanam । maṅgalyaṃ lalitaṃ caiva brahmaṇo vadanodbhavam ।। ya idaṃ śruṇuyān nityaṃ proktaṃ cedaṃ svayambhuvā । kuryāt prayogaṃ yaścaivamathavā'dhītavān naraḥ ।।
yā gatirvedaviduṣāṃ yā gatiryajñakāriṇām । yā gatirdānaśīlānāṃ tāṃ gatiṃ prāpnuyāddhi saḥ ।। dānadharmeṣu sarveṣu kīrtyate tu mahat phalam । prekṣaṇīyapradānaṃ hi sarvadāneṣu śasyate ।।
na tathā gandhamālyena devāstuṣyanti pūjitāḥ । yathā nāṭyaprayogasthairnityaṃ tuṣyanti maṅgalaiḥ ।। gāndharvaṃ ceha nāṭyaṃ ca yaḥ samyak paripālayet । sa īśvaragaṇeśānāṃ labhate sadgatiṃ parām ।।
evaṃ nāṭyaprayoge bahuvidhivihitaṃ karmaśāstraṃ praṇītam । noktaṃ yaccātra lokādanukṛtikaraṇāt । saṃvibhāvyaṃ tu tajjñaiḥ ।। kiṃ cānyat samprapūrṇā bhavatu vasumatī naṣṭadurbhikṣarogā ।
śāntirgobrāhmaṇānāṃ bhavatu narapatiḥ pātu pṛthvīṃ samagrām ।।