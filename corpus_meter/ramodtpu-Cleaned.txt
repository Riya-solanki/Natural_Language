śrīrāmodantam । atha bālakāṇḍaḥ ।। śrīpatiṃ praṇipatyāhaṃ śrīvatsāṅkitavakṣasam । śrīrāmodantam ākhyāsye śrīvālmīkiprakīrtitam ।।
purā viśravasaḥ putro rāvaṇo nāma rākṣasaḥ । āsīd asyānujau cāstāṃ kumbhakarṇavibhīṣaṇau ।। te tu tīvreṇa tapasā pratyakṣīkṛtya vedhasam । vavrire ca varān iṣṭān asmād āśritavatsalāt ।।
rāvaṇo mānuṣād anyair avadhyatvaṃ tathānujaḥ । nirdevatvecchayā nidrāṃ kumbhakarṇo avṛṇīta ca ।। vibhīṣaṇo viṣṇubhaktiṃ vavre sattvaguṇānvitaḥ । tebhya etān varān dattvā tatraivāntardadhe prabhuḥ ।।
rāvaṇas tu tato gatvā raṇe jitvā dhanādhipam । laṅkāpurīṃ puṣpakaṃ ca hṛtvā tatrāvasat sukham ।। yātudhānās tataḥ sarve rasātalanivāsinaḥ । daśānanaṃ samāśritya laṅkāyāṃ sukham āvasan ।।
mandodarīṃ mayasutāṃ pariṇīya daśānanaḥ । tasyām utpādayām āsa meghanādāhvayaṃ sutam ।। rasāṃ rasātalaṃ caiva vijitya sa tu rāvaṇaḥ । lokān ākramayan sarvāñ jahāra ca vilāsinīḥ ।।
dūṣayan vaidikaṃ karma dvijān ardayati sma saḥ । ātmajenānvito yuddhe vāsavaṃ cāpy apīḍayat ।। tadīyataruratnāni punar ānāyya kiṅkaraiḥ । sthāpayitvā tu laṅkāyām avasac ca cirāya saḥ ।।
tatas tasminn avasare vidhātāraṃ divaukasaḥ । upagamyocire sarvaṃ rāvaṇasya viceṣṭitam ।। tad ākarṇya suraiḥ sākaṃ prāpya dugdhodadhes taṭam । tuṣṭāva ca hṛṣīkeśaṃ vidhātā vividhaiḥ stavaiḥ ।।
āvirbhūyātha daityāriḥ papraccha ca pitāmaham । kim artham āgato asi tvaṃ sākaṃ devagaṇair iti ।। tato daśānanāt pīḍām ajas tasmai nyavedayat । tac chrutvovāca dhātāraṃ harṣayan viṣṭaraśravāḥ ।।
alaṃ bhayenātmayone gaccha devagaṇaiḥ saha । ahaṃ dāśarathir bhūtvā haniṣyāmi daśānanam ।। ātmāṃśaiś ca surāḥ sarve bhūmau vānararūpiṇaḥ । jāyeran mama sāhāyyaṃ kartuṃ rāvaṇanigrahe ।।
evam uktvā vidhātāraṃ tatraivāntardadhe prabhuḥ । padmayonis tu gīrvāṇaiḥ samaṃ prāyāt prahṛṣṭadhīḥ ।। ajījanat tataḥ śakro vālinaṃ nāma vānaram । sugrīvam api mārtāṇḍo hanumantaṃ ca mārutaḥ ।।
puraiva janayām āsa jāmbavantaṃ ca padmajaḥ । evam anye ca vibudhāḥ kapīn ajanayan bahūn ।। tato vānarasaṃghānāṃ vālī parivṛḍho abhavat । amībhir akhilaiḥ sākaṃ kiṣkindhām adhyuvāsa ca ।।
āsīd daśaratho nāma sūryavaṃśe atha pārthivaḥ । bhāryās tisro api labdhvāsau tāsu lebhe na saṃtatim ।। tataḥ sumantravacanād ṛṣyaśṛṅgaṃ sa bhūpatiḥ । ānīya putrakāmeṣṭim ārebhe sapurohitaḥ ।।
athāgner utthitaḥ kaś cid gṛhītvā pāyasaṃ carum । etat prāśaya patnīs tvam ity uktvādān nṛpāya saḥ ।। tad gṛhītvā tadaivāsau patnīḥ prāśayad utsukaḥ । tāś ca tatprāśanād eva nṛpād garbham adhārayan ।।
pūrṇe kāle atha kausalyā sajjanāmbhojabhāskaram । ajījanad rāmacandraṃ kaikeyī bharataṃ tathā ।। tato lakṣmaṇaśatrughnau sumitrājījanat sutau । akārayat pitā teṣāṃ jātakarmādikaṃ dvijaiḥ ।।
tato vavṛdhire anyonyaṃ snigdhāś catvāra eva te । sakalāsu ca vidyāsu naipuṇyam abhilebhire ।। tataḥ kadā cid āgatya viśvāmitro mahāmuniḥ । yayāce yajñarakṣārthaṃ rāmaṃ śaktidharopamam ।।
vasiṣṭhavacanād rāmaṃ lakṣmaṇena samanvitam । kṛcchreṇa nṛpatis tasya kauśikasya kare dadau ।। tau gṛhītvā tato gacchan balām atibalāṃ tathā । astrāṇi ca samagrāṇi tābhyām upadideśa saḥ ।।
gacchan sahānujo rāmaḥ kauśikena pracoditaḥ । tāṭakām avadhīd dhīmāṃl lokapīḍanatatparām ।। tataḥ siddhāśramaṃ prāpya kauśikaḥ saharāghavaḥ । adhvaraṃ ca samārebhe rākṣasāś ca samāgaman ।।
rāghavas tu tato astreṇa kṣiptvā mārīcam arṇave । subāhupramukhān hatvā yajñaṃ cāpālayan muneḥ ।। kauśikena tato rāmo nīyamānaḥ sahānujaḥ । ahalyāśāpanirmokṣaṃ kṛtvā saṃprāpa maithilam ।।
janakenārcito rāmaḥ kauśikena pracoditaḥ । sītānimittam ānītaṃ babhañja dhanur aiśvaram ।। tato daśarathaṃ dūtair ānāyya mithilādhipaḥ । rāmādibhyas tatsutebhyaḥ sītādyāḥ kanyakā dadau ।।
tato guruniyogena kṛtodvāhaḥ sahānujaḥ । rāghavo niryayau tena janakenoru mānitaḥ ।। tad ākarṇya dhanurbhaṅgam āyāntaṃ roṣabhīṣaṇam । vijitya bhārgavaṃ rāmam ayodhyāṃ prāpa rāghavaḥ ।।
tataḥ sarvajanānandaṃ kurvāṇaś ceṣṭitaiḥ svakaiḥ । tām adhyuvāsa kākutsthaḥ sītayā sahitaḥ sukham ।। iti śrīrāmodante bālakāṇḍaḥ samāptaḥ ।। atha ayodhyākāṇḍaḥ ।।
etasminn antare gehaṃ mātulasya yudhājitaḥ । prayayau bharataḥ prītaḥ śatrughnena samanvitaḥ ।। tataḥ prakṛtibhiḥ sākaṃ mantrayitvā sa bhūpatiḥ । abhiṣekāya rāmasya samārebhe mudānvitaḥ ।।
kaikeyī tu mahīpālaṃ mantharādūṣitāśayā । varadvayaṃ purā dattaṃ yayāce satyasaṃgaram ।। vanavāsāya rāmasya rājyāptyai bharatasya ca । tasyā varadvayaṃ kṛcchram anujajñe mahīpatiḥ ।।
rāmaṃ tadaiva kaikeyī vanavāsāya cādiśat । anujñāpya gurūn sarvān niryayau ca vanāya saḥ ।। dṛṣṭvā taṃ nirgataṃ sītā lakṣmaṇaś cānujagmatuḥ । saṃtyajya svagṛhān sarve paurāś cānuyayur drutam ।।
vañcayitvā tu tān paurān nidrāṇān niśi rāghavaḥ । vāhyamānaṃ sumantreṇa ratham āruhya cāgamat ।। śriṅgiberapuraṃ gatvā gaṅgākūle atha rāghavaḥ । guhena satkṛtas tatra niśām ekām uvāsa ca ।।
sārathiṃ saṃnimantryāsau sītālakṣmaṇasaṃyutaḥ । guhenānītayā nāvā saṃtatāra ca jāhnavīm ।। bharadvājamuniṃ prāpya taṃ natvā tena satkṛtaḥ । rāghavas tasya nirdeśāc citrakūṭe avasat sukham ।।
ayodhyāṃ tu tato gatvā sumantraḥ śokavihvalaḥ । rājñe nyavedayat sarvaṃ rāghavasya viceṣṭitam ।। tad ākarṇya sumantroktaṃ rājā duḥkhavimūḍhadhīḥ । rāma rāmeti vilapan dehaṃ tyaktvā divaṃ yayau ।।
mantriṇas tu vasiṣṭhoktyā dehaṃ saṃrakṣya bhūpateḥ । dūtair ānāyayan kṣipraṃ bharataṃ mātulālayāt ।। bharatas tu mṛtaṃ śrutvā pitaraṃ kaikayīgirā । saṃskārādi cakārāsya yathāvidhi sahānujaḥ ।।
amātyaiś codyamāno api rajyāya bharatas tadā । vanāyaiva yayau rāmam ānetuṃ nāgaraiḥ saha ।। sa gatvā citrakūṭasthaṃ rāmaṃ cīrajaṭādharam । yayāce rakṣituṃ rājyaṃ vasiṣṭhādyair dvijaiḥ saha ।।
caturdaśa samā nītvā punar aiṣyāmy ahaṃ purīm । ity uktvā pāduke dattvā taṃ rāmaḥ pratyayāpayat ।। gṛhītvā pāduke tasmād bharato dīnamānasaḥ । nandigrāme sthitas tābhyāṃ rarakṣa ca vasuṃdharām ।।
rāghavas tu gires tasmād gatvātriṃ samavandata । tatpatnī tu tadā sītāṃ bhūṣaṇaiḥ svair abhūṣayat ।। uṣitvā tu niśām ekām āśrame tasya rāghavaḥ । viveśa daṇḍakāraṇyaṃ sītālakṣmaṇasaṃyutaḥ ।।
iti śrīrāmodante ayodhyākāṇḍaḥ samāptaḥ ।। atha āraṇyakāṇḍaḥ ।। vrajan vanena kākutstho virādhaṃ vidhicoditam । sadārānujam ātmānaṃ harantam avadhīt tadā ।।
śarabhaṅgāśramam prāpya svargatiṃ tasya vīkṣya saḥ । pratijajñe rākṣasānāṃ vadhaṃ munibhir arthitaḥ ।। tasmād gatvā sutīkṣṇaṃ ca praṇamyānena pūjitaḥ । agastyasyāśramaṃ prāpya taṃ nanāma raghūttamaḥ ।।
rāmāya vaiṣṇavaṃ cāpam aindraṃ tūṇīyugaṃ tathā । brāhmaṃ cāstraṃ ca khaḍgaṃ ca pradadau kumbhasaṃbhavaḥ ।। tataḥ sa gacchan kākutsthaḥ samāgamya jaṭāyuṣam । vaidehyāḥ pālanāyainaṃ śraddadhe pitṛvallabham ।।
tataḥ pañcavaṭīṃ prāpya tatra lakṣmaṇanirmitām । parṇaśālām adhyuvāsa sītayā sahitaḥ sukham ।। tatrābhyetyaikadā rāmaṃ vavre śūrpaṇakhābhikā । tannirastā lakṣmaṇaṃ ca vavre so'; pi nirākarot ।।
rāmam eva tato vavre kāmārtā kāmasaṃnibham । punaś ca dhikkṛtā tena sītām abhyadravad ruṣā ।। lakṣmaṇena tadā roṣāt kṛttaśravaṇanāsikā । sā tu gatvā janasthānaṃ kharāyaitan nyavedayat ।।
tad ākarṇya kharaḥ kruddho rāghavaṃ hantum āyayau । dūṣaṇatriśiromukhyair yātudhānaiḥ samanvitaḥ ।। tat kṣaṇaṃ lakṣmaṇe sītāṃ nidhāya raghunandanaḥ । kharaṃ sahānugaṃ saṃkhye jaghānālaghuvikramaḥ ।।
tataḥ śūrpaṇakhā gatvā laṅkāṃ śokasamanvitā । nyavedayad rāvaṇāya vṛttāntaṃ sarvam āditaḥ ।। tac chrutvā rāvaṇaḥ sītāṃ hartuṃ kṛtamatis tadā । mārīcasyāśramaṃ prāpya sāhāyye tam acodayat ।।
so api svarṇamṛgo bhūtvā sītāyāḥ pramukhe acarat । sā tu taṃ mṛgam āhartuṃ bhartāraṃ samayācata ।। niyujya lakṣmaṇaṃ sītāṃ rakṣituṃ raghunandanaḥ । anvagacchan mṛgaṃ tūrṇaṃ dravantaṃ kānanāntare ।।
vivyādha ca mṛgaṃ rāmaḥ sa nijaṃ rūpam āsthitaḥ । hā sīte lakṣmaṇety evaṃ rudan prāṇān samatyajat ।। etad ākarṇya vaidehyā lakṣmaṇaś codito bhṛśam । tadrakṣāṃ devatāḥ prārthya prayayau rāghavāntikam ।।
tad antare samāsādya rāvaṇo yatirūpadhṛt । sītāṃ gṛhītvā prayayau gaganena mudānvitaḥ ।। tato jaṭāyur ālokya nīyamānāṃ tu jānakīm । prāharad rāvaṇaṃ prāpya tuṇḍapakṣanakhair bhṛśam ।।
chittvainam candrahāsena pātayitvā ca bhūtale । gṛhītvā rāvaṇaḥ sītāṃ prāviśan nijamandiram ।। aśokavanikāmadhye saṃsthāpya janakātmajām । rāvaṇo rakṣituṃ caināṃ niyuyoja niśācarīḥ ।।
hatvā rāmas tu mārīcam āgacchann anujeritām । vārttām ākarṇya duḥkhārtaḥ parṇaśālām upāgamat ।। adṛṣṭvā tatra vaidehīṃ vicinvāno vanāntare । sahānujo gṛdhrarājaṃ chinnapakṣaṃ dadarśa saḥ ।।
tenoktāṃ jānakīvārttāṃ śrutvā paścān mṛtaṃ ca tam । dagdhvā sahānujo rāmaś cakre tasyodakakriyām ।। ātmano abhibhavaṃ paścāt kurvatīṃ pathi lakṣmaṇaḥ । ayomukhīṃ cakārāśu kṛttaśravaṇanāsikām ।।
gṛhītau tau kabandhena bhujau tasya nyakṛntatām । tatas tu yācitau tena taddehaṃ dehatuś ca tau ।। sa tu divyākṛtir bhūtvā rāmaṃ sītopalabdhaye । sugrīvam ṛṣyamūkasthaṃ yāhīty uktvā divaṃ yayau ।।
tataḥ prīto raghuśreṣṭhaḥ śabaryāśramam abhyayāt । tayābhipūjitaḥ paścāt pampāṃ prāpa salakṣmaṇaḥ ।। iti śrīrāmodante āraṇyakāṇḍaḥ samāptaḥ ।। atha kiṣkindhākāṇḍaḥ ।।
hanūmān atha sugrīvanirdiṣṭo rāmalakṣmaṇau । prāpya jñātvā tu vṛttāntaṃ tena tau samayojayat ।। tato rāmasya vṛttāntaṃ sugrīvāya nivedya saḥ । sakhyaṃ ca kārayām āsa tayoḥ pāvakasaṃnidhau ।।
pratijajñe tadā rāmo haniṣyāmīti vālinam । darśayiṣyāmi vaidehīm ity anyena ca saṃśrutam ।। sugrīveṇātha rāmāya bhrātṛvairasya kāraṇam । niveditam aśeṣaṃ ca balādhikyaṃ ca tasya tat ।।
tat kṣaṇaṃ dundubheḥ kāyaṃ sugrīveṇa pradarśitam । sudūraṃ preṣayām āsa pādāṅguṣṭhena rāghavaḥ ।। punaś ca darśitāṃs tena sālān sapta raghūttamaḥ । bāṇenaikena ciccheda sārdhaṃ tasyānuśaṅkayā ।।
kiṣkindhāṃ prāpya sugrīvas tato rāmasamanvitaḥ । jagarjātīva saṃhṛṣṭaḥ kopayan vānarādhipam ।। vālī niṣkramya sugrīvaṃ samare apīḍayad bhṛśam । so api saṃbhagnasarvāṅgaḥ prādravad rāghavāntikam ।।
kṛtacihnas tu rāmeṇa punar eva sa vālinam । raṇāyāhvayata kṣipraṃ tasthau rāmas tirohitaḥ ।। hemamālī tato vālī tārayābhihitaṃ hitam । nirasya kupito bhrātrā raṇaṃ cakre sudāruṇam ।।
bāṇena vālinaṃ rāmo viddhvā bhūmau nyapātayat । so api rāma iti jñātvā tyaktvā dehaṃ divaṃ yayau ।। paścāt tapantaṃ sugrīvaṃ samāśvāsya raghūttamaḥ । vānarāṇām adhipatiṃ cakārāśritavatsalaḥ ।।
tato mālyavataḥ pṛṣṭhe rāmo lakṣmaṇasaṃyutaḥ । uvāsa caturo māsān sītāvirahaduḥkhitaḥ ।। atha rāmasya nirdeśāl lakṣmaṇo vānarādhipam । ānayat plavagaiḥ sārdhaṃ hanūmatpramukhair girim ।।
sugrīvo rāghavaṃ dṛṣṭvā vacanāt tasya vānarān । nyayuṅkta sītām anveṣṭum āśāsu catasṛṣv api ।। tato hanumataḥ pāṇau dadau rāmo aṅgulīyakam । viśvāsāya tu vaidehyās tad gṛhītvā sa niryayau ।।
tato hanūmatpramukhā vānarā dakṣiṇāṃ diśam । gatvā sītāṃ vicinvantaḥ parvataṃ vindhyam āpnuvan ।। samayātikramāt tatra cakruḥ prāyopaveśanam । te atra sampātinā proktāṃ sītāvārttāṃ ca śuśruvuḥ ।।
tataḥ prāpur udanvantam aṅgadādyāḥ plavaṅgamāḥ । taṃ vilaṅghayituṃ teṣāṃ na kaś cid abhavat kṣamaḥ ।। svaprabhāvapraśaṃsābhis tadā jāmbavaduktibhiḥ । saṃvardhito mahendrādrim ārurohānilātmajaḥ ।।
iti śrīrāmodante kiṣkindhākāṇḍaḥ samāptaḥ ।। atha sundarakāṇḍaḥ ।। abhivandyātha sakalān amarān pavanātmajaḥ । pupluve ca gires tasmād vilaṅghayitum arṇavam ।।
sa samullaṅghya mainākaṃ surasām abhivandya ca । nihatya siṃhikāṃ nītyā pāraṃ prāpa mahodadheḥ ।। laṅkādhidevatāṃ jitvā tāṃ praviśyānilātmajaḥ । sītāṃ vicinvann adrākṣīn nidrāṇaṃ niśi rāvaṇaṃ ।।
apaśyaṃs tatra vaidehīṃ vicinvānas tatas tataḥ । aśokavanikāṃ gatvā kāṃ cid ārtāṃ dadarśa saḥ ।। pādapaṃ kaṃ cid āruhya tatpalāśaiḥ susaṃvṛtaḥ । āste sma mārutis tatra sīteyam iti tarkayan ।।
rāvaṇas tu tadābhyetya maithilīṃ madanārditaḥ । bhāryā bhava mamety evaṃ bahudhā samayācata ।। ahaṃ tvadvaśagā na syām ity eṣā taṃ nirākarot । kāmamanyuparītātmā rāvaṇo api tadā yayau ।।
nirgate rāvaṇe sītāṃ pralapantīṃ sa mārutiḥ । uktvā rāmasya vṛttāntaṃ pradadau cāṅgulīyakam ।। tat samādāya vaidehī vilapya ca bhṛśaṃ punaḥ । cūḍāmaṇiṃ dadau tasya kare jagrāha so api tam ।।
mā viṣādaṃ kṛthā devi rāghavo rāvaṇaṃ raṇe । hatvā tvāṃ neṣyatīty enām āśvāsya sa viniryayau ।। nītimān so api saṃcintya babhañjopavanaṃ ca tat । akṣādīni ca rakṣāṃsi bahūni samare avadhīt ।।
tataḥ śakrajitā yuddhe baddhaḥ pavananandanaḥ । pratāpaṃ raghunāthasya rāvaṇāya nyavedayat ।। rakṣodīpitalāṅgūlaḥ sa tu laṅkām aśeṣataḥ । dagdhvā sāgaram uttīrya vānarān samupāgamat ।।
sa gatvā vānaraiḥ sākaṃ rāghavāyātmanā kṛtam । nivedayitvā sakalaṃ dadau cūḍāmaṇiṃ ca tam ।। iti śrīrāmodante sundarakāṇḍaḥ samāptaḥ ।। atha yuddhakāṇḍaḥ ।।
athāsaṃkhyaiḥ kapigaṇaiḥ sugrīvapramukhaiḥ saha । niryayau rāghavas tūrṇaṃ tīraṃ prāpa mahodadheḥ ।। tadā vibhīṣaṇo bhrātrā tyakto rāmam upāgamat । laṅkādhipatye abhyaṣiñcad enaṃ ramo arimardanaḥ ।।
dattamārgaḥ samudreṇa tatra setuṃ nalena saḥ । kārayitvā tena gatvā suvelaṃ prāpa parvatam ।। tato rāghavanirdiṣṭā nīlamukhyāḥ plavaṅgamāḥ । rurudhuḥ sarvato laṅkāṃ vṛkṣapāṣāṇapāṇayaḥ ।।
rāvaṇasya niyogena nirgatān yudhi rākṣasān । prahastapramukhān hatvā nedus te siṃhavikramāḥ ।। sugrīvaś ca hanūmāṃś ca tathā rāghavalakṣmaṇau । rākṣasān subahūn yuddhe jaghnur bhīmaparākramāḥ ।।
rāvaṇis tu tadābhyetya samare rāmalakṣmaṇau । nanāha nāgapāśena nāgāris tau vyamocayat ।। rāvaṇo api tato yuddhe rāghaveṇa parājitaḥ । kumbhakarṇaṃ prabodhyāśu rāmaṃ hantuṃ nyayuṅkta ca ।।
rakṣobhiḥ saha niryāya bhakṣayantaṃ plavaṅgamān । sahānugaṃ kumbhakarṇaṃ jaghānāśu sa rāghavaḥ ।। indrajit punar apy ājau sānujaṃ ca raghūttamam । amohayad vānarāṃś ca brahmāstreṇāstrakovidaḥ ।।
tadaiva gatvā hanumān ānīyauṣadhiparvatam । tān sarvān bodhayitvāśu tatsthāne asthāpayac ca tam ।। tato nikumbhilāṃ gatvā saumitriḥ savibhīṣaṇaḥ । niṣiddhyendrajito homaṃ saṃyuge taṃ jaghāna ca ।।
tac chrutvā rāvaṇaḥ kruddho niryāya śaravṛṣṭibhiḥ । plavaṅgamān pīḍayitvā rāmeṇa yuyudhe bhṛśaṃ ।। rāmo api suciraṃ tena kṛtvā yuddhaṃ sudāruṇaṃ । brahmāstreṇa jaghānainaṃ brahmadattavaraṃ ripum ।।
tadā śakrādayo devā hṛṣṭā rāvaṇanigrahāt । raghūttamasyottamāṅge puṣpavṛṣṭim akurvata ।। rākṣasānām adhipatiṃ kṛtvā rāmo vibhīṣaṇam । agnipraveśasaṃśuddhāṃ parijagrāha maithilīm ।।
purandaravareṇāśu jīvayitvā plavaṅgamān । atoṣayad raghuśreṣṭho vividhair dhanasaṃcayaiḥ ।। tataḥ puṣpakam āruhya sasītaḥ sahalakṣmaṇaḥ । niryayau vānaraiḥ sākaṃ rāmo rakṣo'dhipena ca ।।
ayodhyāṃ praty asau gacchan preṣayitvānilātmajam । bharatasya mataṃ jñātvā nandigrāmam upāgamat ।। bhrātṛbhiḥ saha saṃgamya veṣaṃ saṃtyajya tāpasaṃ । ayodhyāṃ prāviśad rāmaḥ prītair bandhujanaiḥ saha ।।
vasiṣṭho atha dvijaiḥ sākaṃ mantrisāmantasaṃnidhau । sītayā sahitaṃ rāmam abhyaṣiñcad yathāvidhi ।। āhlādayañ jagat sarvaṃ paurṇamāsyāṃ śaśī yathā । ayodhyām avasad rāmaḥ sītayā sahitaś ciram ।।
tato vānarasaṃghāṃś ca bhakṣayantaṃ niśācaram । aindreṇāstreṇa rāmo api nijaghāna raṇe bhṛśam ।। tato rāvaṇasaṃdiṣṭau devāntakanarāntakau । hanūmadaṅgadābhyāṃ tu nihatau raṇamūrdhani ।।
athātikāyam āyāntaṃ ratham āruhya vāhinīm । ardayantaṃ mahākāyaṃ lakṣmaṇaś cāvadhīc charaiḥ ।। tato rāvaṇasaṃdiṣṭaḥ śakrajid rāghavau raṇe । brahmāstreṇa ca tau baddhvā vānarāṃś cāvadhīc charaiḥ ।।
atha jāmbavato vākyād gatvā cauṣadhiparvatam । mārutiś cauṣadhīs tatrādṛṣṭvā kopaṃ cakāra saḥ ।। bhūdharaṃ taṃ samutpaṭya gṛhītvā punar āgataḥ । tāsāṃ gandhena vai sarvān rāghavādīn ajīvayat ।।
rāvaṇaḥ kapibhir dagdhāṃ purīṃ vīkṣya ruṣānvitaḥ । nyayuṅkta kumbhakarṇasya putrau hantuṃ ca rāghavau ।। athārdayantau tat sainyaṃ vīkṣya tau balaśālinau । kumbhaṃ rāmo avadhīd bāṇair nikumbhaṃ cātmajo raveḥ ।।
tataḥ kharātmajaṃ tena rāvaṇena pracoditam । pīḍayantaṃ kapīn bāṇair jaghānāstreṇa rāghavaḥ ।। tataḥ saṃtaptahṛdayo rāvaṇo yuddhadurmadam । pracodayām āsa sutam yuddhe hantuṃ sa rāghavau ।।
nagarān niryayau tūrṇam indrajit samitiñjayaḥ । māyāsītāṃ vinikṣipya sarveṣāṃ mohanāya vai ।। vānareṣv api paśyatsu hanūmatpramukheṣu ca । jaghāna sītāṃ khaḍgena śitena samitiñjayaḥ ।।
yuddhaṃ tyaktvā tataḥ sarvair vānaraiḥ sa parīvṛtaḥ । duḥkhito hanumāṃs tatra yatra ramo avrajal laghu ।। upagamyābravīd rāmaṃ hanūmān nikhilaṃ tadā । śrutvā vṛttāntam akhilaṃ rāmo moham avāpa saḥ ।।
vibhīṣaṇo atha saṃprāpya dṛṣṭvā rāmaṃ ca mūrchitam । viṣaṇṇān vānarān vācā sāntvayann idam abravīt ।। mithyā viṣādaṃ saṃtyajya jagannāyaka he prabho । śṛṇu me abhihitaṃ vākyaṃ jñātvā rāvaṇimānasam ।।
durātmanā kṛtā māyā rākṣasendrasutena vai । nikumbhilāyāṃ homaṃ tu kṛtaṃ tenādhunā kila ।। lakṣmaṇaṃ preṣayādyaiva mayā saha samantriṇā । kṛte home tatra ripur ajeyo bhavati dhruvam ।।
uvāca rāmaḥ saumitriṃ rākṣasendrasutaṃ jahi । gaccheti śīghraṃ suhṛdā rāvaṇasyānujena saḥ ।। lakṣmaṇas tu tadā rāmam āmantrya savibhīṣaṇaḥ । nikumbhilāṃ prāpa tūrṇam indrajid yatra vartate ।।
adarśayad bhrātṛputraṃ dharmātmā sa vibhīṣaṇaḥ । lakṣmaṇo bhedayām āsa rākṣasāñ śarasaṃcayaiḥ ।। kṛtvā ciraṃ tatra yuddham aindreṇāstreṇa vai ruṣā । śiraś ciccheda saumitrir daśānanasutasya hi ।।
sa sutasya vadhaṃ śrutvā rāvaṇaḥ sokakarśitaḥ । naṣṭadhairyo vihvalāṅgo vilalāpākulendriyaḥ ।। nirarthakaṃ tu majjanma jalpitaṃ ca nirarthakam । yenāham adya paśyāmi hatam indrajitaṃ raṇe ।।
kva gato asi hataḥ śūra mānuṣeṇa padātinā । rājyād bhraṣṭena dīnena tyaktvā māṃ putra jīvitam ।। indraṃ jitvā tu taṃ baddhvā laṅkām ānīya vai balāt । akaros tvaṃ pratāpena kārāgṛhanivāsinam ।।
mocayām āsa brahmā tvāṃ sāntvayitvāmarādhipam । tādṛk tvaṃ kutra māṃ tyaktvā gato adya sudurāsadaḥ ।। kiṃ kariṣyāmy aham putra kva gacchāmi vadādhunā । naya māṃ yatra gantāsi tatra te na vilambanam ।।
lokeṣu tvatsamo nāsti tādṛśasya pitāsmy aham । ityāśayā sthitaṃ putra garvitena mayātra hi ।। dhūmrākṣo vajradaṃṣṭraś ca kumbhakarṇaḥ pratāpavān । rākṣasā nihatāḥ sarve prahastapramukhā api ।।
anādṛtya tu tān sarvān rākṣasān prahṛtān api । avaṣṭabhya balaṃ putra sukhenāvasthitaṃ tava ।। ity evaṃ bahudhā tatra vilapya sa tu rāvaṇaḥ । antarniyamya duḥkhāni kopaṃ cakre sudāruṇam ।।
rathaṃ sūta mamāgre tvaṃ kṣipraṃ kuru jayaiṣiṇaḥ । rāmaṃ salakṣmaṇaṃ hantuṃ nirgamiṣyāmy ahaṃ gṛhāt ।। ity uktvā ratham āruhya śīghraṃ sārathivāhitam । rāmeṇa saha saṃgamya yuddhaṃ cakre sudāruṇam ।।
tato mātalinānītaṃ ratham aindraṃ samāruhan । rarāja rāmo dharmātmā hy udayastho yathā raviḥ ।। cakāra yuddham tumulaṃ devavṛnde ca paśyati । sītāharaṇajāt kopād rāmo dharmabhṛtāṃ varaḥ ।।
athāgastyasya vacanād rāvaṇaṃ lokakaṇṭakam । jaghāna rāmo lakṣmīvān brāhmeṇāstreṇa taṃ raṇe ।। mandodarī vadhaṃ śrutvā bhartuḥ priyatarasya sā । vilalāpa raṇaṃ gatvā kurarīva bhṛśāturā ।।
vibhīṣaṇo atha rāmeṇa saṃdiṣṭaḥ saha rākṣasaiḥ । cakāra dahanaṃ tasya rāvaṇasya gatāyuṣaḥ ।। athāgnivacanāt sītāṃ rāmo vīkṣya sunirmalām । saṃdiṣṭo devavṛndaiś ca jagrāha pitṛsaṃnidhau ।।
tavaiva yuktaṃ karmaitat sarvalokabhayaṅkaram । tad vaidehyāḥ kṛte rāma sā tu lakṣmīr bhavān svabhūḥ ।। ity evaṃ devasaṃghaiś ca munibhiś cābhipūjitaḥ । lakṣmaṇaś ca tutoṣātha rāmo viśvāsam āyayau ।।
vibhīṣaṇasya dharmātmā satyasaṃdha udāradhīḥ । kārayām āsa lakṣmīvān anujenābhiṣecanam ।। tataḥ puṣpakam āruhya saha mitrair jagatpatiḥ । bhāryānujābhyāṃ sahitaḥ kiṣkindhāṃ prāpa rāghavaḥ ।।
kiṣkindhānilayāḥ sarvāḥ kapīnāṃ yoṣitaḥ priyāḥ । sītākutūhalāt puṣpaṃ vimānaṃ tāḥ samāruhan ।। atha dāśarathiḥ śrīmān bharataṃ draṣṭum icchayā । bharadvājāśramaṃ prāptas tatra tena nivāritaḥ ।।
bharatasyāntikaṃ rāmaḥ preṣayām āsa mārutim । rāmasyādarśanād vahnipraveśaṃ kāṅkṣato bhṛśaṃ ।। tatra tena munīndreṇa sānujaḥ sasuhṛdgaṇaḥ । saṃtoṣavivaśenātha rāmo api vidhipūjitaḥ ।।
rāmo atha saha saṃgamya bharatenārighātinā । ayodhyāṃ prāviśat tūrṇaṃ mātṛbhiś cābhinanditaḥ ।। athāyodhyānivāsās te janāḥ sarve api toṣitāḥ । abhigamyābruvan rāmaṃ dhanyā vayam iti drutam ।।
cātakās tu ghanān dṛṣṭvā mayūrāś ca yathā śiśūn । āsādya mātaras toṣaṃ tathā prāpur janā bhuvi ।। athābhiṣekaṃ rāmasya vasiṣṭhādyā mudānvitāḥ । sahitā mantribhiś cakrur vasavo vāsavaṃ yathā ।।
abhiṣekotsave sarve sugrīvādyāḥ kapīśvarāḥ । yathārhaṃ pūjitāś cāsan sraggandhāmbarabhūṣaṇaiḥ ।। viśiṣya muktāhāreṇa sītayā hanumān mudam । pūjitaś ca tathā lebhe yathā sītāvalokane ।।
sarvāsāṃ vānarīṇāṃ ca kausalyā putravatsalā । bhūṣaṇair bhūṣayām āsa vastracandanakuṅkumaiḥ ।। rāmājñayātha sarve api sugrīvādiplavaṅgamāḥ । kiṣkindhāṃ lebhire kṛcchrāc chrīrāmavirahāturāḥ ।।
atibhakto dīrghajīvī laṅkāsamarasādhakaḥ । anujñātaḥ sa rāmeṇa laṅkāṃ prāyād vibhīṣaṇaḥ ।। pituḥ siṃhāsanaṃ prāpya bhrātṛbhiḥ sahito anaghaḥ । virarāja tathā rāmo yathā viṣṇus triviṣṭape ।।
lakṣmaṇānumate rāmo yauvarājyaṃ tu dattavān । bharatāyāprameyāya prāṇāt priyatarāya saḥ ।। catvāras te mahātmānaḥ sabhāryā raghusattamāḥ । khe satāro yathā candras tathā rejuḥ svapattane ।।
iti śrīrāmodante yuddhakāṇḍaḥ samāptaḥ ।। atha uttarakāṇḍaḥ ।। rājā paryagrahīd eva bhāryāṃ rāvaṇadūṣitām । ity ajñajanavādena rāmas tatyāja maithilīm ।।
tad viditvātha vālmīkir ānīyaināṃ nijāśramam । antarvatnīṃ samāśvāsya tatraivāvāsayat sukham ।। ṛṣibhiḥ prārthitasyātha rāghavasya niyogataḥ । śatrughno lavaṇaṃ yuddhe nihatyainān apālayat ।।
tapasyantaṃ tataḥ śūdraṃ śambūkākhyaṃ raghūttamaḥ । hatvā viprasya kasyāpi mṛtaṃ putram ajīvayat ।। rāme hemamayīṃ patnīṃ kṛtvā yajñaṃ vitanvati । ānīya sasutāṃ sītāṃ tasmai prācetaso dadau ।।
śaṅkyamānā punaś caivaṃ rāmeṇa janakātmajā । bhūmyā prārthitayā dattaṃ vivaraṃ praviveśa sā ।। lakṣmaṇaḥ sabhayabhraṃśād rāmeṇa samupekṣitaḥ । mānuṣaṃ deham utsṛjya svakaṃ rūpaṃ samāviśat ।।
atha rāmasya nirdeśāt pauraiḥ saha vanaukasaḥ । nimajjya sarayūtīrthe dehaṃ tyaktvā divaṃ yayuḥ ।। tato bharataśatrughnau nijaṃ rūpam avāpatuḥ । rāmo api mānuṣaṃ dehaṃ tyaktvā dhāmāviśat svakam ।।
śrīrāmodantam ākhyātam idaṃ mandadhiyā mayā । samīkṣya nipuṇaiḥ sadbhiḥ saṃśodhya parigṛhyatām ।। yeṣāṃ prasādād rāmasya caritaṃ kīrtitaṃ mayā । tān gurūn sarvadā naumi nārāyaṇaparāyaṇān ।।
yas tu dāśarathir bhūtvā raṇe hatvā ca rāvaṇam । rarakṣa lokān vaikuṇṭhaḥ sa māṃ rakṣatu cinmayaḥ ।। iti śrīrāmodante uttarakāṇḍaḥ samāptaḥ ।। śrīrāmodantaṃ samāptam ।