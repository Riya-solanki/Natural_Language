
śrī gaṇapataye namaḥ ।

ādyantāntargatānantaśaktiviśrāntinirbharām ।
anuccāryām ahaṃ vācam adhīye hṛdayaṃ vibhoḥ ।।

sa eva bhairavo devas sarve devāś ca yanmayāḥ ।
saivāsau bhairavī sattāsattāpi ca yanmayī ।।

tad eva bhairavaṃ jñānam ajñānam api yanmayam ।
sa hi bhairavasiddhāntaḥ pūrvapakṣo api yanmayaḥ ।।

aikadhyam adhvanāṃ ṣaṅnāṃ yatra sā bhairavī sthitiḥ ।
paryante sarvatantrāṇām avācyā paramā gatiḥ ।।

sā cidānandamātrātmamagnecchājñānasatkriyā ।
hṛdayaṃ devadevasya bhairavasyāvibhāgabhūḥ ।।

citsvābhāvyād asau devaḥ svātmanā vimṛṣan prabhuḥ ।
anāśritādibhūmyantā bhūmikāḥ pratipadyate ।।

tatra vācakavācyātmaspandayor ekaśaḥ prabhoḥ ।
sthūlasūkṣmaparābhāsakramayoḥ ṣaḍvidhādhvatā ।।

kramo yo deśakālātmā bhedaprāṇas sa saṃvidām ।
vicchedād eṣa vijñātur vicitrābhāsatākṛtaḥ ।।

ubhayo tatra vai rītiḥ śuddhāśuddhātmabhedataḥ ।
śuddhir bahiṣkṛtārthānāṃ svāhantāyāṃ nimajjanam ।।

aśuddhir api magnānāṃ naivaṃ hṛdayaviśramaḥ ।
atrāntare apy anantās syuḥ sthitayas tāratamyataḥ ।।

ucitocitameyānāṃ pramātṝṇāṃ prakāśane ।
sādhāraṇānyathābhāvau bhidyete mātṛmeyayoḥ ।।

avikalpasphuṭābhāsā sā sṛṣṭiḥ śāmbhavī matā ।
abhedenātmanirmāṇe svātmaiva karaṇīkṛtaḥ ।।

kriyājñānātmacicchaktir bhedāsūtraṇakāraṇāt ।
kalāvidyāpadaṃ prāpya bhedodbhede punar bhavet ।।

pramāṇabuddhiprakarā yatkriyāyā vikalpanāḥ ।
saiva vicchinnavicchinnakriyā jñānodyamā yadā ।।

karmabuddhyakṣatāṃ prāptā tadāsau paśur ucyate ।
itīcchayā sa bhagavān bhairavaḥ parimīyate ।।

mitavṛttis satī sā ca śaktis tam anuvartate ।
tasya vidyeśasādākhyaśivatās saṃkucatsthiteḥ ।
dehaprāṇabuddhiśūnyapramātṛtvam upāgaman ।।

tasyāsādhāraṇī sṛṣṭis tattannānāvikalpanā ।
śaivasargotthasaṃskārasaṃskṛtasya tadāśrayā ।।

pramātaivāyam etāvatprakāro avagrahotsave ।
avyagro vartate svātmany avikalpe cidātmake ।।

vatsa paśya tvam evaitat advayatvena saṃvidaḥ ।
viditaṃ tanmayaṃ viśvam anyat tuccham asad yataḥ ।।

kim upāyam idaṃ tattvaṃ yato anyan naiva sambhavi ।
ananyopāyam etat tadātmopāyaṃ pracakṣate ।।

saṃhṛtya sarvataś cintām [aha]m ity anuśīlayan ।
avikalpāṃ svasaṃvittiṃ pratyakṣāṃ pratipadyate ।।

anantaitāvadākārasvīkāre apy ekalakṣaṇām ।
tāṃ svasaṃvidam āviśya vikalpān na vikalpayet ।।

khecaryādicatussrotovāhapūrṇamahāhradām ।
vyomeśvarīm ātmacitiṃ vigāhya broḍayej jaḍam ।।

sargasthāpanasaṃhāranigrahānugrahakramāt ।
pañcakṛtyāni kurvāṇaḥ śivo aham iti viśvaset ।।

kṣepajñānaprasaṃkhyā[naga]tinādakrameṇa vā ।
guruvaktreṇa tāny ātmany ākalayya kṛtī bhavet ।।

vikalpayitvā viśvātmā bhairavo ahaṃ mamaiva tāḥ ।
viśvabhaṅgyo yathā vahner jvālābhaṅgyaḥ prabhā raveḥ ।।

eko ahaṃ mātṛvijñānamānameyaprakāravān ।
śuddhabodhādirūpeṇa khecaryādicaturdaśaḥ ।।

medāmedaprakāreṇa bandhamokṣau vibhāvayan ।
bhairavo asmīti visrambhāt svācchandyaṃ paramaṃ vrajet ।।

antaḥkārabahiṣkārāv akālakramam ātmanaḥ ।
aparādhīnam ādhatse yat tvaṃ prābhavanirbharaḥ ।।

anuttaravisargātmaviśramodayayāmalam ।
saṃghaṭṭaś śivaśaktyos tadantare cānyaśaktayaḥ ।।

ānandeccheśanonmeṣā ūnatā ceśanecchayoḥ ।
asphuṭasphuṭabhedena vedyollāsas tayor vidaḥ ।।

ānandānuttarābhyāṃ ca sandhībhāvo atha vedanā ।
vedyānāṃ prāṇabhūteti pūrṇaṃ tad bhairavaṃ vapuḥ ।।

vedyollāso ayam icchāyām īśane caikataḥ sthitaḥ ।
sthūlatvena pṛthivyādibhūtapañcakatām iyāt ।।

sūkṣmatvena ca gandhādipañcatanmātratāṃ tataḥ ।
karaṇatvena saṃsparśād indriyāṇāṃ dvipañcatām ।।

vedyatāyāḥ chādanena vettṛtodbhāsanakrame ।
mano ahaṃbuddhitāṃ eṣām avibhāge pradhānatām ।
puruṣatvaṃ ca saṃkocavikāsau yadapekṣayā ।।

abhūvann iṣyasaṃyogād dvirūpād ubhayātmanaḥ ।
icchāsvarūpād unmeṣād anyathānuttarāyutāt ।।

catasraś śaktyo antaḥsthāḥ puṃso asyāntaś ca dhārikāḥ ।
cidvyomno jaḍabhūmeś ca māyāmayyas triśaṅkuvat ।।

icchāśaktes trirūpāyās tisro anyāś śaktyo abhavan ।
visargo ayam athātyarthaṃ sphuṭo abhūt sṛjyavistarāt ।।

etat sṛṣṭvātmaśaktīnām itaretaramiśrāt ।
bhavet kṣobhāntaraṃ nāsmād visargād bāhyato bhavet ।।

iyatsarvaṃ sad icchādidvārānuttarabhairave ।
viśramya viśramya muhus tata eva visṛjyate ।।

antarnilīnānantārthasvātmāmarśaś citiḥ parā ।
ekavāravahād yeyaṃ mantrī vāk śuddhakartṛtā ।।

trivahaṃ tripathaṃ tristhaṃ kālaṃ sā karṣati svataḥ ।
bahis tataś cātmanīti śrīparā kālakarṣiṇī ।।

bheditāntaḥkṛtākhaṅdabhāvāvekṣā parāparā ।
kartṛtā saiva paśyantī tasyaiveśadaśāśrayā ।। 

madhyamā sakramā sthūlā antaḥkaraṇavartinī ।
vikalpanābhinnavācyā prāṇavṛttivibheditā ।।

svavāsanātādavasthyād daśayoḥ pūrvayor api ।
māyāmātur mitatvaṃ syāt paśyantyāś ca kramo hy aṇuḥ ।।

tayor āviśya daśayoḥ kramāc chāntavikalpayoḥ ।
dhanyas svasaṃvidvistāraṃ sāścaryam anupaśyati ।।

sā sthānakaraṇāghātapuṃvyāpārātmikā satī ।
vaikharī vṛttayo yasyāstā imāḥ śrutigocarāḥ ।।

ābhiḥ parasparaṃ jñānasaṃkrāntyātmā sa laukikaḥ ।
vyavahāro atha śāstrīyo nānāsaṃkocasaṃkaṭaḥ ।।

iti vāgvyāptividvāṃsam etadvargādhidevatāḥ ।
māheśvarīmukhā devyo jāgare api na bhuñjate ।।

upāyenāgrahaḥ kārya upeyā bhairavīsthitiḥ ।
yāsau svasaṃvit tām eva sarvopāyāṃ samāviśet ।।

ādyantāntargatānantavācyavācakanirbharam ।
rahasyaṃ mantramudrāṇāṃ prapadye anuttaraṃ mahaḥ ।।

śambhor abhinnahṛdayā jayanti guravaḥ purā ।
nirvyutthānasamādhānaprāptaparyantasaṃpadaḥ ।।

।।

।। paripūrṇā kṛtir iyaṃ śrimadābhinavaguptanāthasya

paryantapañcāśikā nāma ।।