Jñānaśrīmitra Vṛttamālāstuti

।।

vṛttaṃ samam ardhasamaṃ viṣamaṃ cety āmananti vāgīśaḥ 
trividhaṃ parārthavidhaye samāsato vyāsato anantam ।। 

pratiniyatākṛtirūḍhaṃ varamunibhir yatra nāma saṃgītam 
chandaḥ padaṃ ca paramaṃ sphurati yathāvividhavinyāsaiḥ ।। 

pratirūpadarśanād api śakyāḥ sakalakrameṇa gurulaghavaḥ 
vigaṇayituṃ dhīmadbhiḥ kim aparam atrānuyogena ।। 

prabhavatu vibhramahataye vicintyamānaṃ tad ādarād bhavatām 
sukṛtimukhābhijanānāṃ vācāṃ nijam ekam ābharaṇam ।। 

।।

dhīgī[ḥ]- 
śrī- ṇām ।। 

nijaikabhūḥ 
vibhāti yā ।। 

tadguṇāśaṃsibhiḥ 
sevyate cāniśam ।। 

samāśrayaskhalanmalaiḥ 
surāsurādiṣūdgataiḥ ।। 

naikabhavīyābhyāsavivṛddham 
bodhaviśeṣaṃ sādhu dadhānaiḥ ।। 

gītā gāyatrīva cchandaḥsv ādyā sadbhiḥ 
vṛttaṃ bhāvi śreyo yasyāṃ sad vā vaiśvam ।। 

nīlotpalapāṇer līlānilayasya 
śāstur jayatīyaṃ mūrtis tanumadhyā ।। 

prasīda bhagavan vilokaya manāk 
jaḍaṃ janam imaṃ tvadekaśaraṇam ।। 

jājvalīti śāsanaṃ tvāṃ sametya saugatam 
sūryadhāma duḥsahaṃ sātirekam uṣṇi hi ।। 

dadhaty api nikāmaṃ kumāralalitāni 
tanus tava jinānāṃ kumāra lalitaiva ।। 

jāyate janarāśer yām anusmarato api 
nirdhutādharabhāvam ūrdhvagāmi ca rūpam ।। 

yadguṇastutivistarād astasaṅgam anuṣṭubhi 
dhīram ekam udīrayanty uttamaṃ padam udgatāḥ ।। 

ghoramohatāmasāvaruddhabuddhilocanasya 
ratnayaṣṭidīpikeva yā samāny abhūj janasya ।। 

jagattrayātiśāyinīṃ munīndrasaṃpadaṃ prati 
sphuranty aśeṣanāyaka pramāṇikāpi saiva naḥ ।। 

tīvrakleśaploṣadhvaṃsaprauḍhe vaṃśe saṃbuddhānām 
dhatte bhūṣāṃ bhātīyaṃ te ambhode yadvad vidyunmālā ।। 

ketanadaṇḍaṃ dadhato adhyāpayituṃ nītim iva 
sadgurulīlā bhavato bhāti jaganmāṇavakam ।। 

trijagato nijagatiṃ prathayataḥ pṛthudhiyaḥ 
karatalaṃ tava calatkisalayaṃ tulayati ।। 

sādhigamaṃ samakālaṃ tattvaraseṣu vidhatte 
viśvam adhīśvara citraṃ citrapadā tava vāṇī ।। 

bṛhatyāṃ vibhūtyāṃ ta eke padanyāsam āsādayanti 
kṣaṇaṃ yatra te labdhalakṣyaḥ kaṭakṣo api viśrāntim eti ।। 

tvaddṛśaiva parimalanād bhavyatām iyam upagatā 
bhāti bhūmir iva janatā saṃtatāhitahalamukhī ।। 

varada sā hi saṃjanyate pariṇatis tayāsyāṃ yataḥ 
vacanabījam uptaṃ tvayā phalati śāntirūpaṃ phalam ।। 

kalayitum iha kaḥ śaktas tava khalu caritānīśa 
satamasi samaye toye bhujagaśiśusṛtānīva ।। 

kintūdasyati dhairyadhvasrī tvatkīrtiśrutijanmānandaḥ 
svaprauḍhipratipattinyastāṃ lokasyānanamudrām īśa ।। 

śrīniketa līlācaturaṃ te prāptapāra vidyācaraṇānām 
bhāti varṣma buddhātmajapaṅktau yadvad ambujanmasv aravindam ।। 

tvām udgītakulodayaśailaṃ prajñālokam upāyarathastham 
vande jāḍyavikhaṇḍanaśauṇḍaṃ trailokīnalinīsavitāram ।। 

buddhasutānām abhyudayorvī bhāti bhṛśaṃ bhūtyā tava nātha 
śailaviśeṣasyeva śikhābhū rukmavatī ratnāṅkurakāntyā ।। 

niḥśeṣas tava vijayadhvānaṃ tanvan bhrāmyati bhuvanoddyota 
sānandaḥ kṛtinivahaḥ svāmin viṣvag ghoṣaṇapaṇavo yadvat ।। 

vādivrātapravaraśiro'bja śrīdhāmnas te guṇamadhuyogāt 
dhīman dhīrān api mādayantī trailokī vāg vilasati mattā ।। 

viśvacakravartināṃ jinānāṃ vaṃśabhūṣaṇe tvayi sphuṭaiva 
mlāyatīva sā kumāratākhyā yā mayūrasāriṇīṣyate tu ।। 

nānāratnamarīcimālinī pronmīlannijakāntisaṃpadā 
pratyaṅgaṃ tava bhūṣaṇāvalī nītā śuddhavirāṭ parābhavam ।। 

pātu jagat tava tattvanayākhyānavidhau karavalgitakam 
vādipate vyatighaṭṭanato valguninādacaladvalayam ।। 

rūpaṃ te guṇagaṇam atha kīrtiṃ saṃvīkṣyākhilam idam atiśāyi 
bibhrāṇaṃ nijaviṣayaviśrāmaṃ mandaṃ triṣṭubhi jagad upajātam ।। 

tanur atanudayādravopamasphuradanupamakāntisaṃtatiḥ 
janayati bhavato na kasya vā mudam adhipa samantabhadrikā ।। 

śaradamṛtakarakaraśreṇīsamahimagatamalagaurīyam 
guṇasamuditir iva muktālī vilasati hṛdi bhavato vṛttā ।। 

gīyamānasumanaḥsumanasvajjātikīrtivijayeva taveyam 
bhāti dūratatasaurabhalobhasvāgatālipaṭalakvaṇitena ।। 

sphārāmodā madhunidhir adhikaṃ cūrṇaṃ cātuḥsamaṃ iva dadhatī 
nīlābjaśrīr dalasukhaśayanāsaṃparyāptabhramaravilasitā ।। 

rūparasāyanabhāvanayā te vāsava eva paraṃ bahumānyaḥ 
yena cirāya nirastanimeṣaṃ labdham adodhakam ambakajātam ।। 

haktyānataratnakirīṭacakrair ābaddhakarāñjalibhiḥ prahṛṣṭaiḥ 
dhanyaiḥ suciraṃ caraṇadvayī te vītānyavidheyam upasthiteyam ।। 

kim indravibhavair brahmaśriyā vā tato apy atiśayinyā saṃpadā kim 
prasidhyati dhiyo adhīśa prakāmaṃ tvadaṅghrikamalasyopasthitaṃ cet ।। 

tvatsaṃsevāvimukhaṃ janmadurge karmakleśau vivaśaṃ nāśam asmin 
saṃbhūyālaṃ nayato avaśyam ugrau vātormī potam ivāmbhodhimadhye ।। 

dūradarśimanasām anāgasāṃ kāpi visphurati cittasaṃtatiḥ 
nirvirāmatamam ābhavaṃ bhavatparyupāsanamanorathoddhatā ।। 

chede hṛdyā vibhramāṇāṃ caturṇāṃ tūrṇaprāptāv āryasatyāmṛtānām 
puṇyāvasthā tvatkaṭākṣekṣane api prauḍhaprajñāśālinī kāpy udeti ।। 

kīrtir artikarttaras tava stavastomasadmano atisadmanohṛtaḥ 
sāndracandracandrikārdracandanaśyeny alaṅkaroty alaṃ diśo daśa ।। 

abhyudgatānekaśikhābhir uccais tvatsaṃśrayād dustyajasattvadṛṣṭiḥ 
pradhvasram anvañcati śailamūrtis tīvrendravajrāhatidāriteva ।। 

virūḍhadharmādhipabhāvabhavyapratuṅgasiṃhāsanasaṃniṣaṇṇam 
upāsate kāntiśivāḥ śivāpatyupendravajrāyudhavedhasas tvām ।। 

anantarodbhāvitalakṣaṇāḍhyau pādau bhavetām api gocarau te 
yāsāṃ dṛśaḥ śravyayatiprapañcau dhanyāḥ surāṇām upajātayas tāḥ ।। 

asaṃśayaṃ tvām apareṣu satsv api prakāmasarvātmaguṇānuhāriṣu 
ananyasādhāraṇayā dhiyādhipā uśanti vaṃśastham anaṅgajiṣṇavaḥ ।। 

bālākṛtiṃ kāntavicitrabhūṣaṇaṃ hemābham akṣobhyasanāthaśekharam 
vāgīśvaraṃ vāgmatimūrtibhir name maunīndravaṃśābharānodayaśriyam ।। 

ativistarair api girāṃ sugiro guṇapāram īyur adhinātha na te 
nijamodamātrajananīti nutiḥ pramitākṣarāpi subhagaiva mama ।। 

dīpyamānākhilālaṅkṛtiślāghinī puṇyabhājāṃ mukhāmbhojalabdhodayā 
bhāratī bhāratīśa svabhāvojjvalā tvām upaiti svayaṃ sadguṇasragviṇī ।। 

bhaṅgaṃ nītās te pañcabāṇasya bāṇāḥ śānto dveṣāgnir mohajāḍyaṃ nirastam 
nātha trailokyānugrahavyagramūrte saṃpat saṃprāptā vaiśvadevī tvayaiva ।। 

saṃpūrṇo antar guṇagaṇaratnaiś citrair ambhorāśer yatim atidhairyād dhatse 
saṃkleśāgnipraśamanasaddharmāmbhodhārāsārair jaladharamālālīlām ।। 

tava puraḥ paramottama saṃmatāḥ pratibhayā vikalāḥ prativādinah 
sulabhamūkadaśā bahu manyante drutavilambitam apy uditaṃ vacaḥ ।। 

tritayam api pavitrayantī jagat tuhinakarakarāvadātadyutiḥ 
prabhavati bhavataś ca kīrtiś ciraṃ suragiriśirasaś ca mandākinī ।। 

harati nitāntam iyaṃ tava kīrtiḥ kṛtihṛdayāni dayānijavāsa 
prasavacayena citeva samantād diśi diśi kundalatā dalatālam ।। 

dalayaty upāttaśobhāsamavāyo jagatām aghāni ko apy eṣa kṛpābdhiḥ 
bahubuddhakoṭinirmāṇapaṭīyān dhṛtadharmadhātuvāgīśvaralīlaḥ ।। 

pravikiratīva viyattaraṅgiṇītaralataraṅgaruco rucāṃ cayān 
vilasati śaśvad asir daśāntare tava yamunājalavīcimecakaḥ ।। 

manohārihārāvalīramyarūpaṃ kva nāthedṛśaṃ te surūpādhirāja 
kva tac cātidurdāntasattvapraśāntyai sphuradbhīmabhūṣābhujaṅgaprayātam ।। 

aviralamauktikaprakarabhūṣā harati na kasya cittam iyam īśa 
suruciramallikāsamayasevyapratinavamālinīva tava mūrtiḥ ।। 

tava nātha paraṃ yadi kāntisudhājaladhau śramam ujjhati jhātkṛtini 
śubharūpanirūpaṇalampaṭakaṃ parito aṭakam aṅga jagannayanam ।। 

varada viratibhāñji vyaktam aṅgāny atibhava bhavitā no avaśyam eva 
tava vacanasudhāyāḥ pānapātraṃ śravaṇayugapuṭo ayaṃ prītihetuḥ ।। 

vṛṇe varam imaṃ tvad ekam atulaprabhāva bhavatān na mādṛśajanaḥ 
bhavantam api yah śrayañ chamasudhāraseṣu viratir jaḍoddhatagatiḥ ।। 

tvatprasādasamudīrṇaśubhavaśād aṣṭabhedi sukham eva kṛtijanaḥ 
locanotsavavidhāsu tanubhṛtāṃ candra vartma samupaiti bhavabhidām ।। 

sukhaduḥkhātiśayādihetujātair aviluptasmṛtayo bhavanti bhavyāḥ 
tava pādāśrayalabdhabuddhisārāḥ sakalāyām api vādirāja gatyām ।। 

tava caraṇaparicaraṇarucīnāṃ kim api sukham udayati kṛtirūpam 
nikhilamalapaṭalavigamadīpraṃ prathitaguṇamahitamati jagatyām ।। 

kaladhautakāntavapur uttamalīlaḥ paṭubhāratīvaraṭayā varivasyaḥ 
iha mañjughoṣa iti vaḥ prathito vyāj jinamānasaikanalinīkalahaṃsaḥ ।। 

vicchedas triṣu yadi duḥsaheṣv amīṣu kleśeṣu sphuṭam aṇuśo api duṣkaraḥ syāt 
prāpyeta kva nu khalu nātha mūrtir īdṛk trailokīnayanamanaḥpraharṣiṇīha ।। 

payonidhau viratim apāṃ vidhāya ca sphuranmahākiraṇakalāparatnadhau 
bhavādṛśāṃ vapuṣi ca kāntisaṃtatiḥ samīkṣyate yadi rucireyam īdṛśī ।। 

mandradhvānair yāmṛtadhārās tvayi ramyā muñcaty uccair visphurati prīṇitabhavye 
nāthānveti vyaktatayātyantamanojñaṃ varṣāmbhodaṃ saiva yatir mattamayūram ।। 

jayatīyam utpalataror anuttaratrijagatpramodajanane madhāv iva 
tvayi netrakāntakusumodgatā latā madhumattabhṛṅgaravamañjubhāṣiṇī ।। 

sarvātiśāyiguṇanirbharalabdhamodair vidvanmadhuvratakulair upagīyamānam 
manyāmahe jinanayābharaṇaṃ tavaiva vṛttaṃ vasantatilakaṃ navacūtam eva ।। 

saṃmukhavalanmukhamṛgādhipatipṛṣṭhārūḍham atigāḍhadayam abhyudayakandam 
sundarimabandhuritahemahimapādaṃ vādikuladaivatam amandam abhivande ।। 

praśamitasakalaprapañcanirāvṛtiprasaradamaladhīsamādhisudhājuṣaḥ 
damayati bhavato hatāhitavikramā muniyatir aparājitā bhuvanatrayam ।। 

pratibhayavapuṣām akaruṇacaritapraśamanavidhaye kva cid api kṛpayā 
tava bhujaparighāvalir ativiṣamā vilasati vividhapraharaṇakalikā ।। 

śreyaḥsaṃbhogaṃ viṣayaviratim avyagrāṃ mārapradhvaṃsaṃ tribhuvanahitasaṃpattim 
duṣprāpāhāryaṃ padam abhilaṣatāṃ tac ca tvadbhakter anyā varada na dig asaṃbādhā ।। 

bhavataḥ kalāṃ kim api saṃyatair indriyaiḥ kva cid ādarastimitadhīr yadi dhyāyati 
acirāt svayaṃ varayatīyam enaṃ janaṃ vasudhā dhruvaṃ jaladhiśakvarībhūṣaṇā ।। 

svedapūravilasatpulakocchvasitais truṭatkañcukaṃ dadhati nirdhutam apy amarastriyaḥ 
kāntikamram iva te samitāv atiśakvarībandhasāram urukampam anaṅgavijṛmbhitam ।। 

anupamaramaṇīyā bhaṅgir aṅgeṣu yasyā harati ratim udārāśeṣarūpāntareṣu 
jayati tanur akhaṇḍākhaṇḍaleṣvāsalakṣmīvijayaparamadhāmavyāmarugmālinīyam ।। 

avikalatālaśālikalakākalīkalavyatikaravallakīvalitacārupañcamā 
bhaṇati mudā pratīṣṭajinabhāra bhāratī svamahimakāminī tava sabhāsu madrakam ।। 

jayati nātha jagajjayakuñjaraniścalīkaraṇaśṛṅkhalajālanibhāṅgadabhūṣitaḥ 
bhujatarus tava durgatimārgamahārgalaḥ pramadamanmathanirmathanaḥ sugatapriyaḥ ।। 

bhavaśirasi mahitaguṇamahimabhuvaṃ vyapagatasakalamalaśucim adhipate 
tava varavijayasamupacitayaśasaḥ śriyam anuharati hi śaradi śaśikalā ।। 

paṭuparimalamilitamadhukarayuvabhramasahaśitisugatasamucitasukhā 
vilasati tava śirasi rasalayavatī srag iyam amarapatiyuvativiracitā ।। 

na yatipadam ayasi yad atidayadhiyaḥ prathayasi jagati ca parahitakṛtinaḥ 
janayati himacayarucir iti bhavato viyad upahatanijamaṇi guṇanikaraḥ ।। 

atiratikarakatha katham iva samiyād aviratanavanavanava tava paramaiḥ 
guṇagaṇaparimitim udadhiṣu yatibhiḥ suyatibhir agaṇitaguṇa maṇinikaraḥ ।। 

jayati tava tanur iyam urutarakaruṇa nikhilajagaducitaparibhugavanir iva 
śiśumatikalitasakalajanabahuvidhavimatilaḍitavidhibhir acaladhrtir iha ।। 

prati jaḍadhiyam iha samadhikagurudaya mṛdumatir api tava śubhamayasamudaya 
karatalavinihitakuvalaya kalayati jinakulakuvalayam aviṣamabharam iti ।। 

vyomavikīrṇakirtimadaparimalakalanābhaṅguratuṅgavādimadakalakarinikaraṃ 
viśvavanodare atra ravayatijitajaladaṃ nātha dadhāsy udāram ṛṣabhagajavilasitam ।। 

kas tvayi baddhavarmaṇi jagaddhitadhānadhiyā nirvihatapratijña paritāpakaṇaḥ kva cana 
māravadhūjanasya kamanīyakapolatale yan navapattrabhaṅgaracanālasa eva karaḥ ।। 

nirupamaramyarūpa jinajātadṛśvano aṣṭau madayati te adhikaṃ vidhutaśoka lokapālān 
sadupadhipuṇḍarīkanakharājirājiteyaṃ viracitapañcacīrarucirā kumāralīlā ।। 

guṇānām atyaṣṭiḥ katham iha mamevāstu jagatām iti cchandaḥ svairaṃ pariṇatim avāpat tava tathā 
yathā tvayy evāsmin paramarasabhedapraṇayanī samudbhūtā bhūtir nikhilasukhaśākhāśikhariṇī ।। 

jayaty amaramandiropalaviśālarakṣaḥsthalaḥ sthalīkamalakānanapratimapādakandaprabhaḥ 
prabhākaraśatādhikaprakaṭatejasālaṅkṛtaḥ kṛtāntamadamardanas tribhavanāthapṛthvīdharaḥ ।। 

vimohabahalāndhakārapaṭalāvanaddhair mudhā rasātalaguhātiśāyibhavasaṃkaṭeṣu sthitam 
tvadaṅghrikamalāśrayotsavasukhaṃ na ced ādṛtaṃ cirasya jinavaṃśabhāskara kumāra mārair jitam ।। 

kalpaśatopapāditamahāphalam iva vihitaṃ cañcalam etad āyur adhipa tvadavanatiparaiḥ 
bhūṣaṇabhavyabhāvagamitaṃ śritagurukaruṇādigyativaṃśa pattrapatitaṃ kam iva jalaruhaḥ ।। 

tava guṇavistarapraṇayapūtavacovibhavaṃ varada sa eka eva sumukho mukham āvahati 
madhumayasāmadhāma yajuṣā sajuṣānugataṃ śravaṇasudhābhimānabhavanarkkuṭakaṃ ca vidhiḥ ।। 

tribhuvanasaṃmadapradajinavyavasāyamadhau sphuṭasahakāratāmahitam īhitam eti tava 
pravacanamañjarīsrutaśamāmṛtapānamudābhṛta yatiṣaṭpadaṃ kalakaṇatkṛtikokilakam ।। 

kva cid api bhavadbhītyā bhūripravādimadadvipoddalana sugatasvāntakṣmābhṛdgabhīraguhāgṛha 
tribhavanavanādhīśa krīḍārasārṇavasaṃyatā dravati hariṇīvāraṃ mārapracaṇḍamahācamūḥ ।। 

durdāntānāṃ damanavidhaye kvāpi kāruṇyavegāt dhatse mūrtiṃ caraṇaśikhayā khyātavikrānta yasyāḥ 
trailokīyaṃ śrutarasabhidākrandanādaikavṛttir mandākrantā vrajati vilayaṃ nātha na svāsthyam āśu ।। 

śobhāsaṃpattiḥ śirasi guruṇaikena saivopajātā yā syāt kalpadroḥ śubhaphalanibhaṃ bibhrato bhadrakumbham 
[vyā]khyānapreṅkhatkarakararuhodbhāsinī bhāti bhartur dorvallī ceyaṃ kusumitalatā vellitevānilena ।। 

vṛttam etad aśeṣabuddhakulākalankakalānidher āhitaṃ hṛdi cen mahājaḍahārahāritavān asi 
jihvayā praṇayīti ced ghanasārasāramadena kiṃ karṇapūram akāri cet [khalu] khaṇḍitaṃ maṇikuṇḍalam ।। 

upacitapuṇyasaṃcaya śacīkaratalasukhadaiḥ paricaraṇair atṛptigam iva svam asamamahima[n] 
maṇimayapādapīṭhaphalakaṃ sphuṭayati bhavataḥ kalitatamālapattram alikān namati śatadhṛtau ।। 

parārthe sthāsnūnām atidhṛtimatām īśa viśvānukampāmukhonmīlannānārasarasapad ākarṇayāvedayāmi 
daśāṃ tām ādhehi kṣaṇam api guro pāvanīṃ pāvanānāṃ samantadhvāntāni praharasi yayā me aghavisphūrjitām ।। 

pāyād vo varabuddhavaṃśajaladher vṛddhau sudhādīdhitir mañjuśrīḥ paribhūtamanmathakathaḥ prajñāṅganāsaṃgame 
bhīmabhrāntivibhāvarīparibhave bibhrad yatiṃ bhāsvato viśvakleśakuraṅgasaṅgaravidhau śārdūlavikrīḍitam ।। 

antastrāsāṅkurābhotpalitatanuruhais trailokyavijayāvasthāṃ te vīkṣya bhagnaṃ suramunivisarair ugragrahanudaḥ 
kāruṇyād udyatasyāpy amalataraśarajjyotsnāparikarād indor bimbād anarghasmitavasuvadanāśeṣapriyakṛtau ।। 

bhayabhagnair atidūrato virahiṇāṃ pattraiḥ śrayāyāyatām amarāṇāṃ gurubhaktinirbharamanovyaktau sahāyopamam 
gaganāmeyarayaṃ yugāntajaladadhvānādhikakṣveditaṃ paritaḥ khaṇḍitamāram astu jagatas tvatsiṃhavikrīḍitam ।। 

vyāptaviśvayā śarannabhastalātiśuddhayā dhiyādhiyātaduḥsahārtiviklavāprameyasattvadhātvadhīnasatkṛpāḍhya 
saṃsṛtau ca nirvṛtau ca śaśvadapratiṣṭhavādināṃ variṣṭha vṛttam īdṛśaṃ tu nāmato api nāparasya siddhim abhyupeti ।। 

tīvratāpavidrutāyasacchaṭāsadṛkkaṭākṣasaṃyamakṣaṇādhīnaviśvasaṃcayaiś caturdigīśvaraiḥ prakṛtyudañcitātmabhiḥ 
sphāravibhramaprapañcapañcapañcabāṇajiṣṇubhir daśātmanā sundarījanena cātanoṣi kām api prakāmavismayāṃ śriyam ।। 

utkīrṇonnidrakundaprakaram iva dṛśāṃ cārubhaṅgais tribhāgaiḥ svedasrastāṅgarāgasnapitam iva muhuḥ kāntakānticchaṭābhiḥ 
vyāptaṃ vyoma tvadarcārucibhir abhihatāvidya vidyādharībhiḥ saurabhyākṛṣṭahṛṣṭakvaṇadalipaṭalollāsitasragdharābhiḥ ।। 

ākṛtijanmavṛttavibhavakramātiśayasaṃpadaḥ sukham iyād īśa digantagītam amalaṃ yaśaś ca śaradindusundarataram 
gāyati yas tavāhvayamayaṃ sadaiva bhagavan bhavādhvagajano nūnam agamyagaurava girāṃ guro guṇasamudra madrakam idam ।। 

madhvāsārasnātodbhrāntaprabalamadamukkharamadhukaranikaraṃ prīter ekaṃ līlāvāsaṃ viditabalam api munihṛdayavikṛtaḥ 
vāgīśāna tvayy ekāntaṃ vasuviṣayaviratisamupacitabaliḥ saṃbhogaśrīmattākrīḍaṃ varada divi niyatam anubhavati ।। 

madagurugaṇḍagarjitajitonnatāmbudagajendravṛndamalinaṃ niśitasamastaśastrakiraṇaprabhāmbarapinaddhapattinivaham 
pravararathādhirūḍhasubhaṭaṃ balaṃ balanidhe tvadekaśaraṇaṃ śrayati naraṃ manoharayatipraveśavaśagottamāśvalalitam ।। 

prītinivāsaṃ kṛtibhuvi viditodāravarapradavarivasanaṃ tvāṃ yaḥ smaratīśa pratihatavimatiḥ saṃtatam antimapadam uditeṣu 
yauvanalīlāsacivasamudayatpañcamakasvarayatiramaṇīyā syād iha tanvī himakaravadanā tadvaśagā saha narapatilakṣmyā ।। 

viśvahitaikāsaṅgasahāntaḥkaraṇakaraṇa vasupadam iva paramāṃ yo adhipa gṛhṇātīha tavākhyāṃ tam abhi kṛtivasatir api bhuvi sarasī 
sidhyati majjaddiggajagaṇḍacyutamadaparimalasurabhitasarit sārasahaṃsakrauñcapadāṅkotkanakakamalavanaraṇadalipaṭalā ।। 

dhvāntadhvaṃsin mārārāte hatavṛjina jinatanayabhūvibhūṣaṇam utkṛtau prauḍhonmīlallāvaṇyaśrīḥ sthitijanaka giri bhavabhidām udāraparākrama 
tvayy ārabdho vandhyārādho vidhurayati varada sudhiyāṃ virājatayā sphuran bhogāsakto apīha svairaṃ viṣamatamaviṣayatanubhṛdbhujaṅgavijṛmbhi tam ।। 

tanvat susphuṭam aviratam amitam amṛtarasakaṇam iva parito aṅgeṣu pratyālocanasamudayi navarasarasapadam asadṛśam atulaśrīkam 
yat kṛcchrair api na sulabham aparavividhasukṛtavidhibhir abhiyuktātmā tvatsevātaruphalam iha samanubhavati tad akhilavipadapavāhākhyam ।। 

capalacaraṇapīḍitāgādhipopetapātālatālūcchaladvyālapalastutaṃ jayati jayati cārukāruṇyakelisphuratpadmanarteśvarākāralīlāyitam 
anibhṛtabhujadaṇḍaṣaṇḍapracaṇḍānilollāsitaḥ śrāntiśāntiṃ tanotīva te pralayasamayaśaṅkayā yatra lokatrayīdaṇḍakaś caṇḍavṛṣṭiprayāto ambudaḥ ।। 

pratipadam iha jātaśuddheḥ samādhes trayasyākṣarasyābhisaṃvardhanād antyarūpaspṛśaḥ samadhigamavaśāj jayaty āryavaryaiḥ prabhūtapramodaiḥ pragītaḥ prabhāprakarṣas tava 
varada yadanumodanāvādasārāviṇātṛptacittaiḥ surair vādyamānā na yāntiśramaṃ aparimaparamopakārottamarṇārṇavavyālajīmūtalīlākaroddāmaśaṅkhādayaḥ ।। 

pravikacakanakapaṅkejasaubhāgyabhāgaṅga dattenabhāvāśritebhyas tamaḥsu tribhuvanaśamavidhānāya nirvāṇanīvṛt tamālākṛtāv āttabhakte bhavārau 
daśabalatanayavargāgrimeṇa tvayā nātha nirmāthiduḥkhāpahena stutena pracita iti śubharāśir mahān yas tataḥ stāj janaughe samṛddhiḥ samagre api saiva ।। 

aham api tava pādapadmābhisaṃrādhanādhīnadhīsaṃniruddhāntaradhvāntajātaḥ samadhigatasamastavastūtkaravyāpinaisargikasvapnamāyāmayādvaitatattvaḥ 
akaruṇakaruṇābalāvāryavīryodayārabdhanānāvidhavyāpṛtivyastamāras trijagati paramopakāraikakṛtyapravṛttaś careyaṃ jano yāvad eko apy amuktaḥ ।। 

sphāraphullasthalāmbhojanirbhāsabhṛṭpādapīṭhāntaviśrāntakāntāmaravyāladaityendracūlopalārciścayo duḥsahoddāmaduḥkhānalagrastaparyastaśaktitrilokīviśokīkriyānirvirāmaśramāścaryacaryānidhiḥ 
śuddhasaṃbuddhavaṃśāvataṃsaprakāśasphuratkīrtikirṇāntarālaprasāraḥ kumāro jayaty eṣa vāgīśvaraḥ sarvadurvāramārapravīradhvajinyuddhavadhvaṃsabaddhābhirāmā samaprauḍhinirvyūḍhagāḍhapratāpodayaḥ ।। 

prauḍhavaravajravanitāṅgaparirambhavilasatpulakajālakajagajjayatanutraṃ sāndrasavasāsramadhupānamadamuktavikaṭāṭṭahasitatrasadaśeṣasuradaityam 
gāḍhavinigūḍhadayavismayamayāpratimaraudratanum advayamahārṇavanimagnaṃ śuddhaguṇadhāma karuṇābalam udāranavanāṭyarasavallalitavṛttam abhivande ।। 

iti duṣkaraprabhedavṛtta)mālāstutivivṛtau samavṛttāni ।।

idam ardham abālaśaśiprabhaṃ bālaraviprabham ādadhad ardham 
karuṇāvaśavarti bhavadvapuḥ kasya mano na karoty upacitram ।। 

tattvasudhārasatṛptiviśeṣāt sakalasamīhitasiddhivaśād vā 
tvaccaraṇānubhuvā bhavitavyaṃ bhavamathanaśruta na drutam adhyā ।। 

kim uśanti budhā adhikaṃ vibho yadi janīya tadīyatanur bhavet 
tava dṛṣṭisudhārasadhārayā sphuritahārarucā hariṇaplutā ।। 

iyam urukaruṇārasā mukhaśrīḥ samadhigatā nijadhīśriyo rasena 
sphuradadharadalābhihārihemāmbujakalikeva vibhāti puṣpitāgrā ।। 

mukham idam aparaṃ tavotpalaprakararucām iva bhāti saṃcayaḥ 
samuditam iva kairavaśriyā harati mano aparavaktram iva ।। 

idam ardhasamaṃ samīkṣyate te bata vṛttaṃ jayino jagattrayasya 
kva cid arthavidhau vidhūtaviśvā śiśulīlā lalitāpi yat taveyam ।। 

padam ekam avekṣya te kṣaṇaṃ prasabhākrānta jagattrayīśikham 
katham astu na viśvabhāratī nijadāsīva tava priyaṃvadā ।। 

svarasopanatāṃ śamaśayyāṃ kiṃ nu vidhūya dhiyo apy atidurgaiḥ 
aticitracaritraśatais te vegavatī karuṇā yadi na syāt ।। 

sarvātiśayasya dhāma dhāmnaḥ sarvāṅgīṇasulakṣyalakṣaṇaśrīḥ 
lokasya gatāpi hi smṛtiṃ te bhadraṃ bhadravirāṭ tanus tanoti ।। 

paritaḥ sphuradbhir abhirāmair aṃśumayaiḥ parārthaparamārthaiḥ 
pavipadmakhaḍgamaṇicakraiḥ ketumatī vibhāti tava mūrtiḥ ।। 

caittamātrabhāvabhāji bhāvyate kva parā parārthasaṃpad īdṛśī dayāyām 
seyam etadākṛticchalād ato avayavadhvaner matupstriyā samābhidhānā ।। 

udayadaruṇakiraṇanikaraparikarakanakamayavimalahimakarajayanī 
jayati nikhilajagadabhiratikṛtipaṭur atibhava tava tanur iyam atirucirā ।। 

tribhuvanaduradhigamacaraṇaparicaraṇaguruvibhavabhagavadasitasugatapratikṛtisacivavimalamaṇinicayakhacitasuparighaṭanaguṇavasatiḥ 
jinanayagadanaravalayalavasamanukṛtirasikanibhasurabhisurasumanaḥparimalamiladalikulakaṇitanidhir adhigamajalada jayati tava śikhā ।। 

samudayadiśi samupanataruciṣu vividhasamudayakaraṇam abhidadhatī praśamasukharasarasikamatiṣu nirupamaśamasukhapathakathanapṛthuniratiḥ 
aparimitasukṛtaphalam adhipa tava jayati sakalajinanayanayanagīr ṛjumatiṣu niyatam ṛjur amṛtakuṭa kuṭilamatiṣu niratiśayakuṭilapadā ।। 

ākhyānikeyaṃ bhavato guṇānām iti stuvaṃs tvām abhimanyate yaḥ 
nūṇaṃ sa gaṇḍūṣajalopayogān mayā nipīto ambudhir ity aveti ।। 

api tv aśeṣasmaravairiṇām apy ākhyeyatākhyātim anāśriteṣu 
guṇeṣu te nātha vṛthābhimānasyaākhyānikāsau viparītapūrvā ।। 

।। iti duṣkaraprabhedavṛttamālāvivṛtan ardhasamavṛttāni ।।

aṣṭābhir akṣaraiḥ pādo asoḍhas tadgāḍhamajjanād anuvṛddhaiḥ 
guṇasāgara sāgarair apūritāṅgurīgarto viṣamaṃ daśāntare dayā padacaturūrdhvaṃ nayati bhāvam ।। 

iti nigaditajātau kṛtaviṣamacaraṇaracanāyām 
laghuguruniyatibhṛti bhayam ayati ko na bhavasi na yadi niyatam abhividhivacanam anu pīḍaḥ ।। 

suciranihitahitamatikandāṅkura iva tava bhāti 
viṣamajanadamanaghaṭitavikaṭamūrtes tripuraharamukuṭamaṇisadṛśadaśanakalikeyam ।। 

prasaradurudahanaghanaghoracchaṭam iva gaganatalam anavadhi dadhānā 
prasabham abhimukhaṃ te praśamayati śamanam api nayanavalanalavalīlā ।। 

mṛdujanam anu punar iyam eva praśamitasakalakaṭukaluṣaviṣarāśiḥ 
pratimuhur abhinavam atulasukhanidhim upanayantī niyatam amṛtadhāra ।। 

padacaturūrdhvaprabhedāḥ ।।

taḍitojjvalaṃ jaladarāśim aniśam udabhārabandhuram 
ghoraghanarasitam īśa tanuḥ kṛpayā kuto api jayatīyam udgatā ।। 

ata eva duṣkaratarāṇi vilasitaśatāni tanvataḥ 
hlādayaty akhilalokam idaṃ paṭukīrtisaurabhakam adbhutaṃ tava ।। 

bhṛkuṭīkaṭākṣadaśaneṣu kim api vikṛtāni bibhrataḥ 
damayati tava bhuvanāni vapur lalitaṃ ca kiṃ tu vikaṭaṃ yad īdṛśam ।। 

।। ।।

prāgbhārātiśaye api tādṛśe adbhutabhīme bhuvanāhitahataye samaṃ samantāt 
marud anatiśayarayaḥ pracupitam api tava na sameti salīlam ।। 

kiṃ bhūyo bhagavan bhavantam aśrayam āptaḥ sthitabhāram atulam ārṣabhaṃ dadhānam 
tac chuddhavirāḍviśeṣaṇam hy aparaviṣamaśirasi padaṃ vinidhatte ।। 

ārādhyeti bhavantam āśrayaikasamṛddhyā kuśalaṃ yad amalam asti vardhamānam 
tat idam akhilam udañcatu bhuvanam urupadaṃ tvadabhimatam ativividhavṛttaviśeṣaiḥ ।। 

api ca pracayena bhūyasā kuśalasyāsya nikamanirmalasya 
vigalatu sakalasya dehino bhavarajanīprabhavāndhakārarāśiḥ ।। 

।।

kiṃ ca prauḍhaprajñāpreyasyaliṅgenānaṅgakrīḍam 
uḍupatiruciranicayamayam iva vapur anatiśayakaruṇam iha vahad anubhavatu ।। 

।।

vicitravṛttair iti varṇanena yad ācitaṃ candrakarāmalaṃ śubham 
tato astu lokaḥ parimuktaśokaḥ sphuranmahāsaukhyaśikhāsakhīvaraḥ ।। 

।।

।। āryamañjughoṣasya duṣkaraprabhedā vṛttamālāstutiḥ samāpta ।।

।। kṛtir iyaṃ mahāpaṇḍitasthavirajñānaśrīmitrasya ।।