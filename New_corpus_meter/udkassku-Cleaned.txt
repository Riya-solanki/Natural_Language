
punaruktavadābhāsaṃ chekānuprāsa eva ca ।
anuprāsastridhā lāṭānuprāso rūpakaṃ catuḥ ।।
upamā dīpakaṃ caiva prativastūpamā tathā ।
ityeta evālaṅkārā vācāṃ kaiścidudāhṛtāḥ ।।
punaruktābhāsamabhinnavastvivodbhāsi bhinnarūpapadam ।
chekānuprāsastu dvayordvayoḥ susadṛśoktikṛtau ।।
śaṣābhyāṃ rephasaṃyogaiṣṭavargeṇa ca yojitā ।
paraṣā nāma vṛttiḥ syāt hlahvahyādyaiśca saṃyutā ।।
sarūpasaṃyogayutāṃ mūrdhnivargāntyayogibhiḥ ।
sparśairyutāṃ ca manyante upanāgarikāṃ budhāḥ ।।
śeṣairvaṇairyathāyogaṃ kathitāṃ komalākhyayā ।
grāmyaṃ vṛrtti praśaṃsanti kāvyeṣvādṛtabuddhayaḥ ।।
sarūpavyañjananyāsaṃ tisṛṣvetāsu vṛttiṣu ।
pṛthakpṛthaganuprāsamuśanti kavayaḥ sadā ।।
svarūpārthāviśeṣe api punaruktiḥ phalāntarāt ।
śabdānāṃ vā padānāṃ vā lāṭānuprāsa iṣyate ।।
sa padadvitayasthityā dvayorekasya pūrvavat ।
tadanyasya svatantratvād dvayorvaikapadāśrayāt ।।
svatantrapadarūpeṇa dvayorvāpi prayogataḥ ।
bhidyate anekadhā bhedaiḥ pādābhyāsakrameṇa ca ।।
śrutyā saṃbandhavirahādyatpadena padāntaram ।
guṇavṛtti pradhānena yujyate rūpakaṃ tu tat ।।
bandhastasya yataḥ śrutyā śrutyarthābhyāṃ ca tena tat ।
samastavastuviṣayamekadeśavivarti ca ।।
samastavastuviṣayaṃ mālārūpakamucyate ।
yadvaikadeśavṛtti syātpararūpeṇa rūpaṇāt ।।
ādimadhyāntaviṣayāḥ prādhānyetarayoginaḥ ।
antargatopamādharmā yatra taddīpakaṃ viduḥ ।।
yaccetohārisādharmyamupamānopameyayoḥ ।
mitho vibhinnakālādiśabdayorupamā tu tat ।।
yathevaśabdayogena sā śrutyānvayamarhati ।
sadṛśādipadāśleṣādanyathetyuditā dvidhā ।।
saṃkṣepābhihitāpyeṣā sāmyavācakavicuyataiḥ ।
sāmyopameyatadvāciviyogācca nibadhyate ।।
upamānopameyoktau sāmyatadvācivicyavāt ।
kvacitsamāse tadvāciviraheṇa kvacicca sā ।।
tathopamānādācārakyacpratyayabaloktitaḥ ।
kvacitsā karturācāre kyaṅā sā ca kvipā kvacit ।।
upamāne karmaṇi vā kartari vā yo ṇamulkaṣādagataḥ ।
tadvācyā sā vatinā ca karma sāmānyavacanena ।।
ṣaṣṭhīsaptamyantācca yo vatirnāmatastadabhidhaye ।
kalpatprabhṛtibhiranyaiśca taddhitaiḥ sā nibadhyate kavibhiḥ ।।
upamānasaṃnidhāne sāmyavācyucyate budhairyatra ।
upameyasya ca kavibhiḥ sā prativastūpamā gaditā ।।
prākaraṇiketaratvasthityaikaścopameyatāṃ labhate ।
upamānatvaṃ cāpara ityupamāvāciśūnyatvam ।।

ākṣepor'thāntaranyāso vyatireko vibhāvanā ।
samāsātiśayoktī cetyalaṅkārānpare viduḥ ।।
pratiṣedha iveṣṭasya yo viśeṣābhidhitsayā ।
ākṣepa iti taṃ santaḥ śaṃsanti kavayaḥ sadā ।।
vakṣyamāṇoktaviṣayaḥ sa ca dvividha iṣyate ।
niṣedheneva tadbandho vidheyasya ca kīrtitaḥ ।।
samarthakasya pūrvaṃ yadvaco anyasya ca pṛṣṭhataḥ ।
viparyayeṇa vā yatsyāddhiśabdoktyānyathāpi vā ।।
jñeyaḥ sor'thāntaranayāsaḥ prakṛtārthasamarthanāt ।
aprastutaparaśaṃsāyā dṛṣṭāntācca pṛthaksthitaḥ ।।
viśeṣopādānaṃ yatsyādupamānopameyayoḥ ।
nimittādṛṣṭidṛṣṭibhyāṃ vyatireko dvidhī tu saḥ ।।
yo vaidharmyeṇa dṛṣṭānto yathevādisamanvitaḥ ।
vyatireko atra so apīṣṭo viśeṣāpādanānvayāt ।।
śliṣṭoktiyogyaśabdasya pṛthakpṛthagudāhṛtau ।
viśeṣāpādanaṃ yatsyādyvatarekaḥ sa ca smṛtaḥ ।।
kriyāyāḥ pratiṣedhe yā tatphalasya vibhāvanā ।
jñeyā vibhāvanaivāsau samādhau sulabhe sati ।।
prakṛtārthena vākyena tatsamānairviśeṣaṇaiḥ ।
aprastutārthakathanaṃ samāsoktirudāhṛtā ।।
nimittato yattu vayo lokātikrāntagocaram ।
manyante ataśayoktiṃ tāmalaṃkāratayā budhāḥ ।।
bhede ananyatvamanyatra nānātvaṃ yatra badhyate ।
tathā saṃbhāvyamānārthanibandhe atiśayoktigīḥ ।।
kāryakāraṇayoryatra paurvāparyaviparyayāt ।
āśubhāvaṃ samālambya badhyate so api pūrvavat ।।

yathāsaṃkhyamathotprekṣāṃ svabhāvoktiṃ tathaiva ca ।
apare trīnalaṅkārān girāmāhuralaṅkṛtau ।।
bhūyasāmupadiṣṭānāmarthānāmasadharmaṇām ।
kramaśo yo anunirdeśo yathāsaṃkhyaṃ taducyate ।।
sāmyarūpāvivakṣāyāṃ vācyevādyātmabhiḥ padaiḥ ।
atadguṇakriyāyogādutprekṣātiśayānvitā ।।
lokātikrāntaviṣayā bhāvābhāvābhimānataḥ ।
saṃbhāvaneyamutprekṣā vācyevādibhirucyate ।।
kriyāyāṃ saṃpravṛttasya hevākānāṃ nibandhanam ।
kasyacinmṛgaḍimbhādeḥ svabhāvoktirudāhṛtā ।।

preyorasavadūrjasava paryāyoktaṃ samāhitam ।
dvidhodāttaṃ tathā śliṣṭamalaṅkārānpare viduḥ ।।
ratyādikānāṃ bhāvānāmanubhāvādisūcanaiḥ ।
yatkāvyaṃ badhyate sadbhistatpreyasvadudāhṛtam ।।
rasavaddarśitaspaṣṭaśṛṅgārādirasādayam ।
svaśabdasthāyisaṃcārivibhāvābhinayāspadam ।।
śṛṅgārahāsyakaraṇaraudravīrabhayānakāḥ ।
bībhatsādbhutaśāntāśca nava nāṭye rasāḥ smṛtāḥ ।।
anaucityapravṛttānāṃ kāmakrodhādikāraṇāt ।
bhāvānāṃ ca rasānāṃ ca bandha ūrjasvi kathyate ।।
paryāyoktaṃ yadanyena prakāreṇābhidhīyate ।
vācyavācakavṛttibhyāṃ śūnyenāvagamātmanā ।।
rasabhāvatadābhāsavṛtteḥ praśamabandhanam ।
anyānubhāvaniḥśūnyarūpaṃ yattatsamāhitam ।।
udāttamṛddhimadvastu caritaṃ ca mahātmanām ।
upalakṣaṇatāṃ prāptaṃ netivṛttatvamāgatam ।।
ekaprayatnoccāryāṇāṃ tacchāyāṃ caiva bibhratām ।
svaritādiguṇairbhinnairbandhaḥ śliṣṭamihocyate ।।
alaṅkārāntaragatāṃ pratibhāṃ janayatpadaiḥ ।
dvividhairarthaśabdoktiviśiṣṭaṃ tatpratīyatām ।।

apahnutiṃ viśeṣoktiṃ virodhaṃ tulyayogitām ।
aprastutapraśaṃsā ca vyājastutividarśane ।।
upameyopamāṃ caiva sahoktiṃ saṃkaraṃ tathā ।
parivṛttiṃ ca jagaduralaṅkārānpare girām ।।
apahnutirabhīṣṭā ca kiñcidantargatopamā ।
bhūtārthāpahnavenāsyā nibandhaḥ kriyate budhaiḥ ।।
yatsāmagrye api śaktīnāṃ phalānutpattibandhanam ।
viśeṣasyābhidhitsātastadvaśeṣoktirucyate ।।
darśitena nimittena nimittādarśanena ca ।
tasyā bandho dvidhā lakṣye dṛśyate lalitātmakaḥ ।।
guṇasya vā kriyāyā vā viruddhānyakriyāvacaḥ ।
yadviśeṣābhidhānāya virodhaṃ taṃ pracakṣate ।।
upamānopameyoktiśūnyairaprastutairvacaḥ ।
sāmyābhidhāyi prastāvabhāgbhirvā tulyayogitā ।।
adhikārādapetasya vastuno anyasya yā stutiḥ ।
aprastutapraśaṃseyaṃ prastutārthanubandhinī ।।
śabdaśaktisvabhāvena yatra nindeva gamyate ।
vastutastu stutiśceṣṭā vyājastutirasau matā ।।
abhavanvastusaṃbandho bhavanvā yatra kalpayet ।
upamānopameyatvaṃ kathyate sā vidarśanā ।।
anekālaṅkriyollekhe samaṃ tadvṛttyasaṃbhave ।
ekasya ca grahe nyāyadoṣābhāve ca saṃkaraḥ ।।
śabdārthavartyalaṅkārā vākya ekatra bhāsinaḥ ।
saṃkaro vā ekavākyāṃśapraveśādvābhidhīyate ।।
parasparopakāreṇa yatrālaṅkṛtayaḥ sthitāḥ ।
svātantryeṇātmalābhaṃ no labhante so api saṃkaraḥ ।।
anyonyameva yatra syādupamānopameyatā ।
upameyopamāmāhustāṃ pakṣāntarahānigām ।।
tulyakāle kriye yatra vastudvayasamāśrite ।
padenaikena kathyete sā sahoktirmatā satām ।।
samanyūnaviśeṣṭaistu kasyacitparivartanam ।
arthānarthasvabhāvaṃ yatparivṛttirabhāṇi sā ।।

ananvayaṃ sasaṃdehaṃ saṃsṛṣṭiṃ bhāvikaṃ tathā ।
kāvyadṛṣṭāntahetū cetyalaṅkārānpare viduḥ ।।
upamānena tattvaṃ ca bhedaṃ ca vadataḥ punaḥ ।
sasaṃdehaṃ vacaḥ stutyai sasaṃdehaṃ vadurbudhāḥ ।।
alaṅkārāntaracchāyāṃ yatkṛtvā dhīṣu bandhanam ।
asaṃdehe api saṃdeharūpaṃ saṃdehanāma tat ।।
yatra tanaiva tasya syādupamānopameyatā ।
asādṛśyavivakṣātastamityāhurananvayam ।।
alaṅkṛtīnāṃ bahvīnāṃ dvayorvāpi samāśrayaḥ ।
ekatra nirapekṣāṇāṃ mithaḥ saṃsṛṣṭirucyate ।।
pratyakṣā iva yatrārthā dṛśyante bhūtabhāvinaḥ ।
atyadbhutāḥ syāttadvācāmanākulyena bhāvikam ।।
śrutamekaṃ yadanyatra smṛteranubhavasya vā ।
hetutāṃ pratipadye kāvyaliṅgaṃ taducyate ।।
iṣṭasyārthasya vispaṣṭapratibimbanidarśanam ।
yathevādipadaiḥ sūnyaṃ budhairdṛṣṭānta ucyate ।।

