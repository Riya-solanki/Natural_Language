Bhaṭṭanārāyaṇa Stavacintāmaṇi

sugirā cittahāriṇyā paśyantyā dṛśyamānayā 
jayaty ullāsitānandamahimā parameśvaraḥ ।। 

yaḥ sphītaḥ śrīdayābodhaparamānandasampadā 
vidyoddyotitamāhātmyaḥ sa jayaty aparājitaḥ ।। 

prasaradbindunādāya śuddhāmṛtamayātmane 
namo anantaprakāśāya śaṃkarakṣīrasindhave ।। 

dviṣmas tvāṃ tvāṃ stumas tubhyaṃ mantrayāmo ambikāpate 
ativāllabhyataḥ sādhu viśvaṅ no dhṛtavān asi ।। 

saṃhṛtasparśayogāya sampūrṇāmṛtasūtaye 
viyanmāyāsvarūpāya vibhave śambhave namaḥ ।। 

bhinneṣv api na bhinnaṃ yac chinneṣv achinnam eva ca 
namāmaḥ sarvasāmānyaṃ rūpaṃ tat pārameśvaram ।। 

praṇavordhvārdhamātrāto apy aṇave mahate punaḥ 
brahmāṇḍād api nairguṇyaguṇāya sthāṇave namaḥ ।। 

brahmāṇḍagarbhiṇīṃ vyomavyāpinaḥ sarvatogateḥ 
parameśvarahaṃsasya śaktiṃ haṃsīm iva stumaḥ ।। 

nirupādānasambhāram abhittāv eva tanvate 
jagaccitraṃ namas tasmai kalāślāghyāya śūline ।। 

māyājalodarāt samyag uddhṛtya vimalīkṛtam 
śivajñānaṃ svato dugdhaṃ dehy ehi harahaṃsa naḥ ।। 

ṣaṭpramāṇīparicchedabhedayoge apy abhedine 
paramārthaikabhāvāya baliṃ yāmo bhavāya te ।। 

api paśyema gambhīrāṃ pareṇa jyotiṣābhitaḥ 
unmṛṣṭatamasaṃ ramyām antarbhava bhavadguhām ।। 

namas tebhyo api ye somakalākalitaśekharam 
nāthaṃ svapne api paśyanti paramānandadāyinam ।। 

bhagavan bhava bhāvatkaṃ bhāvaṃ bhāvayituṃ ruciḥ 
punarbhavabhayocchedadakṣā kasmai na rocate ।। 

yāvajjīvaṃ jagannātha kartavyam idam astu naḥ 
tvatprasādāt tvadekāgramanaskatvena yā sthitiḥ ।। 

śākhāsahasravistīrṇavedāgamamayātmane 
namo anantaphalotpādakalpavṛkṣāya śambhave ।। 

vāṅmanaḥkāyakarmāṇi viniyojya tvayi prabho 
tvanmayībhūya nirdvandvāḥ kaccit syāmāpi karhicit ।। 

jagatāṃ sargasaṃhāratattaddhitaniyuktiṣu 
ananyāpekṣasāmarthyaśālini śūline namaḥ ।। 

vyatītaguṇayogasya mukhyadhyeyasya dhūrjaṭeḥ 
nāmāpi dhyāyatāṃ dhyānaiḥ kim anyālambanaiḥ phalam ।। 

namo namaḥ śivāyeti mantrasāmarthyam āśritāḥ 
ślāghyās te śāmbhavīṃ bhūtim upabhoktuṃ ya udyatāḥ ।। 

kaḥ panthā yena na prāpyaḥ kā ca vāṅ nocyase yayā 
kiṃ dhyānaṃ yena na dhyeyaḥ kiṃ vā kiṃ nāsi yat prabho ।। 

arcito ayam ayaṃ dhyāta eṣa toṣita ity ayam 
rasaḥ srotaḥsahasreṇa tvayi me bhava vardhatām ।। 

namo niḥśeṣadhīpatrimālālayamayātmane 
nāthāya sthāṇave tubhyaṃ nāgayajñopavītine ।। 

ajñānatimirasyaikam auṣadhaṃ saṃsmṛtis tava 
bhava tattatpradānena prasādaḥ kriyatāṃ mayi ।। 

nama īśāya niḥśeṣapuruṣārthaprasādhakaḥ 
praṇantavyaḥ praṇāmo api yadīya iha dhīmatām ।। 

magnair bhīme bhavāmbhodhau nilaye duḥkhayādasām 
bhakticintāmaṇiṃ śārvaṃ tataḥ prāpya na kiṃ jitam ।। 

nirāvaraṇanirdvandvaniścalajñānasampadām 
jñeyo asi kila ke apy ete ye tvāṃ jānanti dhūrjaṭe ।। 

nirguṇo api guṇajñānāṃ jñeya eko jayaty ajaḥ 
niṣkāmo api prakṛtyā yaḥ kāmanānāṃ paraṃ phalam ।। 

śrīratnāmṛtalābhāya kliṣṭaṃ yatra na kaiḥ suraiḥ 
tat kṣīrodadam aiśvaryaṃ tavaiva sahajaṃ vibho ।। 

namo bhaktyā nṛṇāṃ muktyai bhavate bhava te avate 
smṛtyā nutyā ca dadate śambhave śaṃ bhave abhave ।। 

sarvajñaḥ sarvakṛt sarvam asīti jñānaśālinām 
vedyaṃ kiṃ karma vā nātha nānantyāya tvayārpyate ।। 

icchāyā eva yasyeyat phalaṃ lokatrayātmakam 
tasya te nātha kāryāṇāṃ ko vetti kiyatī gatiḥ ।। 

brahmādayo api tad yasya karmasopānamālayā 
upary upari dhāvanti labdhuṃ dhāma namāmi tam ।। 

ayaṃ brahmā mahendro ayaṃ sūryācandramasāv imau 
iti śaktilatā yasya puṣpitā pātv asau bhavaḥ ।। 

bhramo na labhyate yasya bhrāntāntaḥkaraṇair api 
dūragair api yasyānto durgam astaṃ stumo mṛḍam ।। 

namaḥ stutau smṛtau dhyāne darśane sparśane tathā 
prāptau cānandavṛndāya dayitāya kapardine ।। 

kiṃ smayeneti matvāpi manasā parameśvara 
smayena tvanmayo asmīti māmi nātmani kiṃ mudā ।। 

cintayitvāpi kartavyakoṭīś cittasya cāpalāt 
viśrāmyan bhava bhāvatkacittānande rame bhṛśam ।। 

sūkṣmo api cet trilokīyaṃ kalāmātraṃ kathaṃ tava 
sthūlo atha kiṃ sudarśo na brahmādibhir api prabho ।। 

vācya eṣāṃ tvam eveti nābhaviṣyad idaṃ yadi 
kaḥ kleśaṃ deva vāgjāleṣv akariṣyat sudhīs tadā ।। 

krameṇa karmaṇā kena kayā vā prajñayā prabho 
dṛśyo asīty upadeśena prasādaḥ kriyatāṃ mama ।। 

namo nirupakāryāya trailokyaikopakāriṇe 
sarvasya spṛhaṇīyāya niḥspṛhāya kapardine ।। 

aho kṣetrajñatā seyaṃ kāryāya mahate satām 
yayānantaphalāṃ bhaktiṃ vapanti tvayy amī prabho ।। 

mahatīyam aho māyā tava māyin yayāvṛtaḥ 
tvaddhyānanidhilābhe api mugdho lokaḥ ślathāyate ।। 

ārambhe bhava sarvatra karma vā karaṇādi vā 
viśvam astu svatantras tu kartā tatraikako bhavān ।। 

triguṇatriparispandadvandvagrastaṃ jagattrayam 
uddhartuṃ bhavato anyasya kasya śaktiḥ kṛpāthavā ।। 

doṣo apideva ko doṣas tvām āptuṃ yaḥ samāsthitaḥ 
guṇo api ca guṇaḥ ko nu tvāṃ nāptuṃ yaḥ samāsthitaḥ ।। 

rāgo apy astu jagannātha mama tvayy eva yaḥ sthitaḥ 
lobhāyāpi namas tasmai tvallābhālambanāya me ।। 

aho mahad idaṃ karma deva tvadbhāvanātmakam 
ābrahmakrimi yasmin no muktaye adhikriyeta kaḥ ।। 

ārambhaḥ sarvakāryāṇāṃ paryantaḥ sarvakarmaṇām 
tadantarvṛttayaś citrās tavaiveśo dhiyaḥ pathi ।। 

yāvad uttaram āsvādasahasraguṇavistaraḥ 
tvadbhaktirasapīyūṣān nātha nānyatra dṛśyate ।। 

upasaṃhṛtakāmāya kāmāyatim atanvate 
avataṃsitasomāya somāya svāmine namaḥ ।। 

kim aśaktaḥ karomīti sarvatrānadhyavasyataḥ 
sarvānugrāhikā śaktiḥ śāṃkarī śaraṇaṃ mama ।। 

guṇātītasya nirdiṣṭaniḥśeṣātiśayātmanaḥ 
labhyate bhava kutrāṃśe paraḥ pratinidhis tava ।। 

nirdvandve nirupādhau ca tvayy ātmani sati prabho 
vayaṃ vañcyāmahe adyāpi māyayāmeyayā tava ।। 

aṇimādiguṇāvāptiḥ sadaiśvaryaṃ bhavakṣayaḥ 
amī bhava bhavadbhaktikalpapādapapallavāḥ ।। 

yā yā dik tatra na kvāsi sarvaḥ kālo bhavanmayaḥ 
iti labdho api karhi tvaṃ lapsyase nātha kathyatām ।। 

namaḥ prasannasadvṛttamānasaikanivāsine 
bhūribhūtisitāṅgāya mahāhaṃsāya śambhave ।। 

hṛtoddhatatamastāntiḥ pluṣṭāśeṣabhavendhanā 
tvadbodhadīpikā me astu nātha tvadbhaktidīpikā ।। 

visṛṣṭānekasadbījagarbhaṃ trailokyanāṭakam 
prastāvya hara saṃhartuṃ tvattaḥ ko anyaḥ kaviḥ kṣamaḥ ।। 

namaḥ sadasatāṃ kartum asattvaṃ sattvam eva vā 
svatantrāyāsvatantrāya vyayaiśvaryaikaśāline ।। 

trailokye apy atra yo yāvān ānandaḥ kaścid īkṣyate 
sa bindur yasya taṃ vande devam ānandasāgaram ।। 

aho brahmādayo dhanyā ye vimuktānyasaṃkatham 
namo namaḥ śivāyeti japanty āhlādavihvalāḥ ।। 

niṣkāmāyāpi kāmānām anantānāṃ vidhāyine 
anāditve api viśvasya bhoktre bhava namo astu te ।। 

stumas tribhuvanārambhamūlaprakṛtim īśvaram 
lipseran nopakāraṃ ke yataḥ sampūrṇadharmaṇaḥ ।। 

mahatsv apy arthakṛcchreṣu mohaughamalinīkṛtāḥ 
smṛte yasmin prasīdanti matayas taṃ śivaṃ stumaḥ ।। 

prabho bhavata eveha prabhuśaktir abhaṅgurā 
yadicchayā pratāyete trailokyasya layodayau ।। 

kukarmāpi yam uddiśya devaṃ syāt sukṛtaṃ param 
sukṛtasyāpi saukṛtyaṃ yato anyatra na so asi bhoḥ ।। 

eṣa muṣṭyā gṛhīto asi dṛṣṭa eṣa kva yāsi naḥ 
iti bhaktirasādhmātā dhanyā dhāvanti dhūrjaṭim ।। 

stumas tvām ṛgyajuḥsāmnāṃ śukrataḥ parataḥ param 
yasya vedātmikājñeyam aho gambhīrasundarī ।। 

vidhir ādis tathānto asi viśvasya parameśvara 
dharmagrāmaḥ pravṛtto yas tvatto na sa kuto bhavet ।। 

namas te bhavasambhrāntabhrāntim udbhāvya bhindate 
jñānānandaṃ ca nirdvandvaṃ deva vṛtvā vivṛṇvate ।। 

yasyāḥ prāpyeta paryantaviśeṣaḥ kair manorathaiḥ 
māyām ekanimeṣeṇa muṣṇaṃs tāṃ pātu naḥ śivaḥ ।। 

vairāgyasya gatiṃ gurvīṃ jñānasya paramāṃ śriyam 
naiḥspṛhyasya parāṃ koṭiṃ bibhratāṃ tvaṃ prabho prabhuḥ ।। 

brahmaṇo api bhavān brahma kasya neśas tvam īśituḥ 
jagatkalyāṇakalyāṇaṃ kiyat tvam iti vetti kaḥ ।। 

kim anyair bandhubhiḥ kiṃ ca suhṛdbhiḥ svāmibhis tathā 
sarvasthāne mameśa tvaṃ ya uddhartā bhavārṇavāt ।। 

jayanti mohamāyādimalasaṃkṣālanakṣamāḥ 
śaivayogabalākṛṣṭā divyapīyūṣavipruṣaḥ ।। 

gāyatryā gīyate yasya dhiyāṃ tejaḥ pracodakam 
codayed api kaccin naḥ sa dhiyaḥ satpathe prabhuḥ ।। 

aṣṭamūrte kim ekasyām api mūrtau na naḥ sthitim 
śāśvatīṃ kuruṣe yad vā tuṣṭaḥ sarvaṃ kariṣyasi ।। 

vastutattvaṃ padārthānāṃ prāyeṇārthakriyākaram 
bhavatas tv īśa nāmāpi mokṣaparyantasiddhidam ।। 

muhur muhur jagaccitrasy-ānyānyāṃ sthitim ūhitum 
śaktir yā te tayā nātha ko manasvī na vismitaḥ ।। 

duṣkaraṃ sukarīkartuṃ duḥkhaṃ sukhayituṃ tathā 
ekavīrā smṛtir yasya taṃ smarāmaḥ smaradviṣam ।। 

jayanti gītayo yāsāṃ sa geyaḥ parameśvaraḥ 
yannāmnāpi mahātmānaḥ kīryante pulakāṅkuraiḥ ।। 

bhavān iva bhavān eva bhaved yadi paraṃ bhava 
svaśaktivyūhasaṃvyūḍhatrailokyārambhasaṃhṛtiḥ ।। 

mantro asi mantraṇīyo asi mantrī tvattaḥ kuto aparaḥ 
sa mahyaṃ dehi taṃ mantraṃ tvanmantraḥ syāṃ yathā prabho ।। 

bhārūpaḥ satyasaṃkalpas tvam ātmā yasya so apy aham 
saṃsārīti kim īśaiṣa svapnaḥ so api kutas tvayi ।। 

tad abhaṅgi tad agrāmyaṃ tad ekam upapattimat 
tvayi karmaphalanyāsakṛtām aiśvaryam īśa yat ।। 

kṣamaḥ kāṃ nāpadaṃ hantuṃ kāṃ dātuṃ sampadaṃ na vā 
yo asau sa dayito asmākaṃ devadevo vṛṣadhvajaḥ ।। 

māyāmayamalāndhasya divyasya jñānacakṣuṣaḥ 
nirmalīkaraṇe nātha tvadbhaktiḥ paramāñjanam ।। 

nirbhayaṃ yad yad ānandamayam ekaṃ yad avyayam 
padaṃ dehy ehi me deva tūrṇaṃ tat kiṃ pratīkṣase ।। 

aho nisargagambhīro ghoraḥ saṃsārasāgaraḥ 
aho tattaraṇopāyaḥ paraḥ ko api maheśvaraḥ ।। 

namaḥ kṛtakṛtāntānta tubhyaṃ madanamardine 
mastakanyastagaṅgāya yathāyuktārthakāriṇe ।। 

aiśvaryajñānavairāgyadharmebhyo apy upari sthitim 
nātha prārthayamānānāṃ tvad ṛte kā parā gatiḥ ।। 

tvayy anicchati kaḥ śambho śaktaḥ kubjayituṃ tṛṇam 
tvadicchānugṛhītas tu vahed brāhmīṃ dhuraṃ na kaḥ ।। 

harapraṇatimāṇikyamukuṭotkaṭamastakāḥ 
nameyuḥ kaṃ paraṃ kaṃ vā namayeyur na dhīdhanāḥ ।। 

sarvavibhramanirmokaniṣkampam amṛtahradam 
bhavajjñānāmbudher madhyam adhyāsīyāpi dhūrjaṭe ।। 

citraṃ yac citradṛṣṭo api manorathagato api vā 
paramārthaphalaṃ nātha paripūrṇaṃ prayacchasi ।। 

ko guṇair adhikas tvattas tvattaḥ ko nirguṇo adhikaḥ 
iti nātha numaḥ kiṃ tvāṃ kiṃ nindāmo na manmahe ।। 

kīrtane apy amṛtaughasya yatprasatteḥ phalaṃ tava 
tat pātum api ko anyo alaṃ kim u dātuṃ jagatpate ।। 

niḥśeṣaprārthanīyārthasārthasiddhinidhānataḥ 
tvattas tvadbhaktim evāptuṃ prārthaye nātha sarvathā ।। 

namas trailokyanāthāya tubhyaṃ bhava bhavajjuṣām 
trilokīnāthatādānanirvināyakaśaktaye ।। 

niḥśeṣakleśahānasya hetuḥ ka iti saṃśaye 
svāmin so asīti niścitya kas tvāṃ na śaraṇaṃ gataḥ ।। 

bhuktvā bhogān bhavabhrāntiṃ hitvā lapsye paraṃ padam 
ity āśaṃseha śobheta śambhau bhaktimataḥ param ।। 

nātha svapne api yat kuryāṃ brūyāṃ vā sādhv asādhu vā 
tvadadhīnatvadarpeṇa sarvatrātrāsmi nirvṛtaḥ ।। 

jyotiṣām api yaj jyotis tatra tvaddhāmni dhāvataḥ 
cittasyeśa tamaḥsparśo manye vandhyātmajānujaḥ ।। 

manye nyastapadaḥ so api kṣemye mokṣasya vartmani 
manorathaḥ sthito yasya seviṣye śivam ity ayam ।। 

sthityutpattilayair lokatrayasyopakriyāsv iha 
ekaiveśa bhavacchaktiḥ svatantraṃ tantram īkṣase ।। 

trilokyām iha kas trātas tritāpyā nopatāpitaḥ 
tasmai namo astu te yas tvaṃ tannirvāṇāmṛtahradaḥ ।। 

kṛtrimāpi bhavadbhaktir akṛtrimaphalodayā 
niśchadmā ced bhaved eṣā kiṃphaleti tvayocyatām ।। 

tac cakṣur īkṣyase yena sā gatir gamyase yayā 
phalaṃ tad aja jātaṃ yat tvatkathākalpapādapāt ।। 

śreyasā śreya evaitad upari tvayi yā sthitiḥ 
tadantarāyahṛtaye tvam īśa śaraṇaṃ mama ।। 

aho svādutamaḥ śarvasevāśaṃsāsudhārasaḥ 
kutra kālakalāmātre na yo navanavāyate ।। 

muhur muhur aviśrāntas trailokyaṃ kalpanāśataiḥ 
kalpayann api ko apy eko nirvikalpo jayaty ajaḥ ।। 

malatailāktasaṃsāravāsanāvartidāhinā 
jñānadīpena deva tvāṃ kadā nu syām upasthitaḥ ।। 

nimeṣam api yady ekaṃ kṣīṇadoṣe kariṣyasi 
padaṃ citte tadā śambho kiṃ na sampādayiṣyasi ।। 

dhanyo asmi kṛtakṛtyo asmi mahān asmīti bhāvanā 
bhavet sālambanā tasya yas tvadālambanaḥ prabho ।। 

śubhāśubhasya sarvasya svayaṃ kartā bhavān api 
bhavadbhaktis tu jananī śubhasyaiveśa kevalam ।। 

prasanne manasi svāmin kiṃ tvaṃ niviśase kim u 
tvatpraveśāt prasīdet tad iti dolāyate janaḥ ।। 

niścayaḥ punar eṣo atra tvadadhiṣṭhānam eva hi 
prasādo manasaḥ svāmin sā siddhis tat paraṃ padam ।। 

vacaś cetaś ca kāryaṃ ca śarīraṃ mama yat prabho 
tvatprasādena tad bhūyād bhavadbhāvaikabhūṣaṇam ।। 

stavacintāmaṇiṃ bhūrimanorathaphalapradam 
bhaktilakṣmyālayaṃ śambho bhaṭṭanārāyaṇo vyadhāt ।। 

sugirā cittahāriṇyā paśyantyā dṛśyamānayā ।
jayati ullāsitānandamahimā parameśvaraḥ ।। 

yas sphītas śrīdayābodhaparamānandasampadā ।
vidyoddyotitamāhātmyas sa jayati aparājitaḥ ।। 

prasaradbindunādāya śuddhāmṛtamayātmane ।
namas anantaprakāśāya śaṃkarakṣīrasindhave ।। 

dviṣmas tvām tvām stumas tubhyam mantrayāmas ambikāpate ।
ativāllabhyatas sādhu viśvak no dhṛtavān asi ।। 

saṃhṛtasparśayogāya sampūrṇāmṛtasūtaye ।
viyanmāyāsvarūpāya vibhave śambhave namaḥ ।। 

bhinneṣu api na bhinnam yat chinneṣu achinnam eva ca ।
namāmas sarvasāmānyam rūpam tat pārameśvaram ।। 

praṇavordhvārdhamātrātas api aṇave mahate punaḥ ।
brahmāṇḍāt api nairguṇyaguṇāya sthāṇave namaḥ ।। 

brahmāṇḍagarbhiṇīm vyomavyāpinas sarvatogateḥ ।
parameśvarahaṃsasya śaktim haṃsīm iva stumaḥ ।। 

nirupādānasambhāram abhittau eva tanvate ।
jagaccitram namas tasmai kalāślāghyāya śūline ।। 

māyājalodarāt samyak uddhṛtya vimalīkṛtam ।
śivajñānam svatas dugdham dehi ehi harahaṃsa naḥ ।। 

ṣaṭpramāṇīparicchedabhedayoge api abhedine ।
paramārthaikabhāvāya balim yāmas bhavāya te ।। 

api paśyema gambhīrām pareṇa jyotiṣā abhitaḥ ।
unmṛṣṭatamasam ramyām antarbhava bhavadguhām ।। 

namas tebhyas api ye somakalākalitaśekharam ।
nātham svapne api paśyanti paramānandadāyinam ।। 

bhagavan bhava bhāvatkam bhāvam bhāvayitum ruciḥ ।
punarbhavabhayocchedadakṣā kasmai na rocate ।। 

yāvajjīvam jagannātha kartavyam idam astu naḥ ।
tvatprasādāt tvadekāgramanaskatvena yā sthitiḥ ।। 

śākhāsahasravistīrṇavedāgamamayātmane ।
namas anantaphalotpādakalpavṛkṣāya śambhave ।। 

vāṅmanaḥkāyakarmāṇi viniyojya tvayi prabho ।
tvanmayībhūya nirdvandvās kaccit syāma api karhicit ।। 

jagatām sargasaṃhāratattaddhitaniyuktiṣu ।
ananyāpekṣasāmarthyaśālini śūline namaḥ ।। 

vyatītaguṇayogasya mukhyadhyeyasya dhūrjaṭeḥ ।
nāma api dhyāyatām dhyānais kim anyālambanais phalam ।। 

namas namas śivāya iti mantrasāmarthyam āśritāḥ ।
ślāghyās te śāmbhavīm bhūtim upabhoktum ye udyatāḥ ।। 

kas panthās yena na prāpyas kā ca vāk na ucyase yayā ।
kim dhyānam yena na dhyeyas kim vā kim na asi yat prabho ।। 

arcitas ayam ayam dhyātas eṣa toṣitas iti ayam ।
rasas srotaḥsahasreṇa tvayi me bhava vardhatām ।। 

namas niḥśeṣadhīpatrimālālayamayātmane ।
nāthāya sthāṇave tubhyam nāgayajñopavītine ।। 

ajñānatimirasya ekam auṣadham saṃsmṛtis tava ।
bhava tattatpradānena prasādas kriyatām mayi ।। 

namas īśāya niḥśeṣapuruṣārthaprasādhakaḥ ।
praṇantavyas praṇāmas api yadīyas iha dhīmatām ।। 

magnais bhīme bhavāmbhodhau nilaye duḥkhayādasām ।
bhakticintāmaṇim śārvam tatas prāpya na kim jitam ।। 

nirāvaraṇanirdvandvaniścalajñānasampadām ।
jñeyas asi kila ke api ete ye tvām jānanti dhūrjaṭe ।। 

nirguṇas api guṇajñānām jñeyas ekas jayati ajaḥ ।
niṣkāmas api prakṛtyā yas kāmanānām param phalam ।। 

śrīratnāmṛtalābhāya kliṣṭam yatra na kais suraiḥ ।
tat kṣīrodadam aiśvaryam tava eva sahajam vibho ।। 

namas bhaktyā nṛṇām muktyai bhavate bhava te avate ।
smṛtyā nutyā ca dadate śambhave śam bhave abhave ।। 

sarvajñas sarvakṛt sarvam asi iti jñānaśālinām ।
vedyam kim karma vā nātha na ānantyāya tvayā arpyate ।। 

icchāyās eva yasya iyat phalam lokatrayātmakam ।
tasya te nātha kāryāṇām kas vetti kiyatī gatiḥ ।। 

brahmādayas api tat yasya karmasopānamālayā ।
upari upari dhāvanti labdhum dhāma namāmi tam ।। 

ayam brahmā mahendras ayam sūryācandramasau imau ।
iti śaktilatā yasya puṣpitā pātu asau bhavaḥ ।। 

bhramas na labhyate yasya bhrāntāntaḥkaraṇais api ।
dūragais api yasya antas durgam astam stumas mṛḍam ।। 

namas stutau smṛtau dhyāne darśane sparśane tathā ।
prāptau ca ānandavṛndāya dayitāya kapardine ।। 

kim smayena iti matvā api manasā parameśvara ।
smayena tvanmayas asmi iti māmi na ātmani kim mudā ।। 

cintayitvā api kartavyakoṭīs cittasya cāpalāt ।
viśrāmyan bhava bhāvatkacittānande rame bhṛśam ।। 

sūkṣmas api cet trilokī iyam kalāmātram katham tava ।
sthūlas atha kim sudarśas na brahmādibhis api prabho ।। 

vācyas eṣām tvam eva iti na abhaviṣyat idam yadi ।
kas kleśam deva vāgjāleṣu akariṣyat sudhīs tadā ।। 

krameṇa karmaṇā kena kayā vā prajñayā prabho ।
dṛśyas asi iti upadeśena prasādas kriyatām mama ।। 

namas nirupakāryāya trailokyaikopakāriṇe ।
sarvasya spṛhaṇīyāya niḥspṛhāya kapardine ।। 

aho kṣetrajñatā sā iyam kāryāya mahate satām ।
yayā anantaphalām bhaktim vapanti tvayi amī prabho ।। 

mahatī iyam aho māyā tava māyin yayā āvṛtaḥ ।
tvaddhyānanidhilābhe api mugdhas lokas ślathāyate ।। 

ārambhe bhava sarvatra karma vā karaṇādi vā ।
viśvam astu svatantras tu kartā tatra ekakas bhavān ।। 

triguṇatriparispandadvandvagrastam jagattrayam ।
uddhartum bhavatas anyasya kasya śaktis kṛpā athavā ।। 

doṣas apideva kas doṣas tvām āptum yas samāsthitaḥ ।
guṇas api ca guṇas kas nu tvām na āptum yas samāsthitaḥ ।। 

rāgas api astu jagannātha mama tvayi eva yas sthitaḥ ।
lobhāya api namas tasmai tvallābhālambanāya me ।। 

aho mahat idam karma deva tvadbhāvanātmakam ।
ābrahmakrimi yasmin no muktaye adhikriyeta kaḥ ।। 

ārambhas sarvakāryāṇām paryantas sarvakarmaṇām ।
tadantarvṛttayas citrās tava eva īśas dhiyas pathi ।। 

yāvat uttaram āsvādasahasraguṇavistaraḥ ।
tvadbhaktirasapīyūṣāt nātha na anyatra dṛśyate ।। 

upasaṃhṛtakāmāya kāmāyatim atanvate ।
avataṃsitasomāya somāya svāmine namaḥ ।। 

kim aśaktas karomi iti sarvatra anadhyavasyataḥ ।
sarvānugrāhikā śaktis śāṃkarī śaraṇam mama ।। 

guṇātītasya nirdiṣṭaniḥśeṣātiśayātmanaḥ ।
labhyate bhava kutra aṃśe paras pratinidhis tava ।। 

nirdvandve nirupādhau ca tvayi ātmani sati prabho ।
vayam vañcyāmahe adya api māyayā ameyayā tava ।। 

aṇimādiguṇāvāptis sadā aiśvaryam bhavakṣayaḥ ।
amī bhava bhavadbhaktikalpapādapapallavāḥ ।। 

yā yā dik tatra na kva asi sarvas kālas bhavanmayaḥ ।
iti labdhas api karhi tvam lapsyase nātha kathyatām ।। 

namas prasannasadvṛttamānasaikanivāsine ।
bhūribhūtisitāṅgāya mahāhaṃsāya śambhave ।। 

hṛtoddhatatamastāntis pluṣṭāśeṣabhavendhanā ।
tvadbodhadīpikā me astu nātha tvadbhaktidīpikā ।। 

visṛṣṭānekasadbījagarbham trailokyanāṭakam ।
prastāvya hara saṃhartum tvattas kas anyas kavis kṣamaḥ ।। 

namas sadasatām kartum asattvam sattvam eva vā ।
svatantrāya asvatantrāya vyayaiśvaryaikaśāline ।। 

trailokye api atra yas yāvān ānandas kaścit īkṣyate ।
sa bindus yasya tam vande devam ānandasāgaram ।। 

aho brahmādayas dhanyās ye vimuktānyasaṃkatham ।
namas namas śivāya iti japanti āhlādavihvalāḥ ।। 

niṣkāmāya api kāmānām anantānām vidhāyine ।
anāditve api viśvasya bhoktre bhava namas astu te ।। 

stumas tribhuvanārambhamūlaprakṛtim īśvaram ।
lipseran na upakāram ke yatas sampūrṇadharmaṇaḥ ।। 

mahatsu api arthakṛcchreṣu mohaughamalinīkṛtāḥ ।
smṛte yasmin prasīdanti matayas tam śivam stumaḥ ।। 

prabho bhavatas eva iha prabhuśaktis abhaṅgurā ।
yadicchayā pratāyete trailokyasya layodayau ।। 

kukarmā api yam uddiśya devam syāt sukṛtam param ।
sukṛtasya api saukṛtyam yatas anyatra na sas asi bhoḥ ।। 

eṣa muṣṭyā gṛhītas asi dṛṣṭas eṣa kva yāsi naḥ ।
iti bhaktirasādhmātās dhanyās dhāvanti dhūrjaṭim ।। 

stumas tvām ṛgyajuḥsāmnām śukratas paratas param ।
yasya vedātmikājñeyam aho gambhīrasundarī ।। 

vidhis ādis tathā antas asi viśvasya parameśvara ।
dharmagrāmas pravṛttas yas tvattas na sa kutas bhavet ।। 

namas te bhavasambhrāntabhrāntim udbhāvya bhindate ।
jñānānandam ca nirdvandvam deva vṛtvā vivṛṇvate ।। 

yasyās prāpyeta paryantaviśeṣas kais manorathaiḥ ।
māyām ekanimeṣeṇa muṣṇan tām pātu nas śivaḥ ।। 

vairāgyasya gatim gurvīm jñānasya paramām śriyam ।
naiḥspṛhyasya parām koṭim bibhratām tvam prabho prabhuḥ ।। 

brahmaṇas api bhavān brahma kasya na īśas tvam īśituḥ ।
jagatkalyāṇakalyāṇam kiyat tvam iti vetti kaḥ ।। 

kim anyais bandhubhis kim ca suhṛdbhis svāmibhis tathā ।
sarvasthāne mama īśa tvam yas uddhartā bhavārṇavāt ।। 

jayanti mohamāyādimalasaṃkṣālanakṣamāḥ ।
śaivayogabalākṛṣṭās divyapīyūṣavipruṣaḥ ।। 

gāyatryā gīyate yasya dhiyām tejas pracodakam ।
codayet api kaccit nas sa dhiyas satpathe prabhuḥ ।। 

aṣṭamūrte kim ekasyām api mūrtau na nas sthitim ।
śāśvatīm kuruṣe yat vā tuṣṭas sarvam kariṣyasi ।। 

vastutattvam padārthānām prāyeṇa arthakriyākaram ।
bhavatas tu īśa nāma api mokṣaparyantasiddhidam ।। 

muhus muhus jagaccitrasya anyānyām sthitim ūhitum ।
śaktis yā te tayā nātha kas manasvī na vismitaḥ ।। 

duṣkaram sukarīkartum duḥkham sukhayitum tathā ।
ekavīrā smṛtis yasya tam smarāmas smaradviṣam ।। 

jayanti gītayas yāsām sa geyas parameśvaraḥ ।
yannāmnā api mahātmānas kīryante pulakāṅkuraiḥ ।। 

bhavān iva bhavān eva bhavet yadi param bhava ।
svaśaktivyūhasaṃvyūḍhatrailokyārambhasaṃhṛtiḥ ।। 

mantras asi mantraṇīyas asi mantrī tvattas kutas aparaḥ ।
sa mahyam dehi tam mantram tvanmantras syām yathā prabho ।। 

bhārūpas satyasaṃkalpas tvam ātmā yasya sas api aham ।
saṃsārī iti kim īśa eṣa svapnas sas api kutas tvayi ।। 

tat abhaṅgi tat agrāmyam tat ekam upapattimat ।
tvayi karmaphalanyāsakṛtām aiśvaryam īśa yat ।। 

kṣamas kām na āpadam hantum kām dātum sampadam na vā ।
yas asau sa dayitas asmākam devadevas vṛṣadhvajaḥ ।। 

māyāmayamalāndhasya divyasya jñānacakṣuṣaḥ ।
nirmalīkaraṇe nātha tvadbhaktis paramāñjanam ।। 

nirbhayam yat yat ānandamayam ekam yat avyayam ।
padam dehi ehi me deva tūrṇam tat kim pratīkṣase ।। 

aho nisargagambhīras ghoras saṃsārasāgaraḥ ।
aho tattaraṇopāyas paras kas api maheśvaraḥ ।। 

namas kṛtakṛtāntānta tubhyam madanamardine ।
mastakanyastagaṅgāya yathāyuktārthakāriṇe ।। 

aiśvaryajñānavairāgyadharmebhyas api upari sthitim ।
nātha prārthayamānānām tvat ṛte kā parā gatiḥ ।। 

tvayi anicchati kas śambho śaktas kubjayitum tṛṇam ।
tvadicchānugṛhītas tu vahet brāhmīm dhuram na kaḥ ।। 

harapraṇatimāṇikyamukuṭotkaṭamastakāḥ ।
nameyus kam param kam vā namayeyus na dhīdhanāḥ ।। 

sarvavibhramanirmokaniṣkampam amṛtahradam ।
bhavajjñānāmbudhes madhyam adhyāsīya api dhūrjaṭe ।। 

citram yat citradṛṣṭas api manorathagatas api vā ।
paramārthaphalam nātha paripūrṇam prayacchasi ।। 

kas guṇais adhikas tvattas tvattas kas nirguṇas adhikaḥ ।
iti nātha numas kim tvām kim nindāmas na manmahe ।। 

kīrtane api amṛtaughasya yatprasattes phalam tava ।
tat pātum api kas anyas alam kim u dātum jagatpate ।। 

niḥśeṣaprārthanīyārthasārthasiddhinidhānataḥ ।
tvattas tvadbhaktim eva āptum prārthaye nātha sarvathā ।। 

namas trailokyanāthāya tubhyam bhava bhavajjuṣām ।
trilokīnāthatādānanirvināyakaśaktaye ।। 

niḥśeṣakleśahānasya hetus kas iti saṃśaye ।
svāmin sas asi iti niścitya kas tvām na śaraṇam gataḥ ।। 

bhuktvā bhogān bhavabhrāntim hitvā lapsye param padam ।
iti āśaṃsā iha śobheta śambhau bhaktimatas param ।। 

nātha svapne api yat kuryām brūyām vā sādhu asādhu vā ।
tvadadhīnatvadarpeṇa sarvatra atra asmi nirvṛtaḥ ।। 

jyotiṣām api yat jyotis tatra tvaddhāmni dhāvataḥ ।
cittasya īśa tamaḥsparśas manye vandhyātmajānujaḥ ।। 

manye nyastapadas sas api kṣemye mokṣasya vartmani ।
manorathas sthitas yasya seviṣye śivam iti ayam ।। 

sthityutpattilayais lokatrayasya upakriyāsu iha ।
ekā eva īśa bhavacchaktis svatantram tantram īkṣase ।। 

trilokyām iha kas trātas tritāpyā na upatāpitaḥ ।
tasmai namas astu te yas tvam tannirvāṇāmṛtahradaḥ ।। 

kṛtrimā api bhavadbhaktis akṛtrimaphalodayā ।
niśchadmā cet bhavet eṣā kiṃphalā iti tvayā ucyatām ।। 

tat cakṣus īkṣyase yena sā gatis gamyase yayā ।
phalam tat aja jātam yat tvatkathākalpapādapāt ।। 

śreyasā śreyas eva etat upari tvayi yā sthitiḥ ।
tadantarāyahṛtaye tvam īśa śaraṇam mama ।। 

aho svādutamas śarvasevāśaṃsāsudhārasaḥ ।
kutra kālakalāmātre na yas navanavāyate ।। 

muhus muhus aviśrāntas trailokyam kalpanāśataiḥ ।
kalpayan api kas api ekas nirvikalpas jayati ajaḥ ।। 

malatailāktasaṃsāravāsanāvartidāhinā ।
jñānadīpena deva tvām kadā nu syām upasthitaḥ ।। 

nimeṣam api yadi ekam kṣīṇadoṣe kariṣyasi ।
padam citte tadā śambho kim na sampādayiṣyasi ।। 

dhanyas asmi kṛtakṛtyas asmi mahān asmi iti bhāvanā ।
bhavet sālambanā tasya yas tvadālambanas prabho ।। 

śubhāśubhasya sarvasya svayam kartā bhavān api ।
bhavadbhaktis tu jananī śubhasya eva īśa kevalam ।। 

prasanne manasi svāmin kim tvam niviśase kim u ।
tvatpraveśāt prasīdet tat iti dolāyate janaḥ ।। 

niścayas punar eṣas atra tvadadhiṣṭhānam eva hi ।
prasādas manasas svāmin sā siddhis tat param padam ।। 

vacas cetas ca kāryam ca śarīram mama yat prabho ।
tvatprasādena tat bhūyāt bhavadbhāvaikabhūṣaṇam ।। 

stavacintāmaṇim bhūrimanorathaphalapradam ।
bhaktilakṣmyālayam śambhos bhaṭṭanārāyaṇas vyadhāt ।। 