

parameśaṃ namaskṛtya bharadvājamṛṣiṃ tataḥ ।
harādindrakramāyātaṃ jñānaṃ śṛṇuta suvratāḥ ।।
nārāyaṇāśrame puṇye bharadvājādayo dvijāḥ ।
tepuḥ śivaṃ pratiṣṭhāpya tadekāhitamānasāḥ ।।
atha tānbhāvitānmatvā kadācittridaśādhipaḥ ।
tadāśramapadaṃ bheje svayaṃ tāpasaveṣabhṛt ।।
sa taiḥ saṃpūjitaḥ pṛṣṭvā tāṃśca sarvānanāmayam ।
provāca codanādharmaḥ kimarthaṃ nānuvartyate ।।
ta ūcurnanvayaṃ dharmaś codanāvihito mune ।
devatārādhanopāyas tapasābhīṣṭasiddhaye ।।
vede asti saṃhitā raudrī vācyā rudraśca devatā ।
sānnidhyakaraṇe apyasmin vihitaḥ kālpiko vidhiḥ ।।
ityukte api paraṃ bhāvaṃ jijñāsuḥ prahasanprabhuḥ ।
tānāha mithyā jñānaṃ vaḥ śabdamātraṃ hi devatā ।।
śabdetaratve yugapad- bhinnadeśeṣu yaṣṭṛṣu ।
na sā prayāti sāṃnidhyaṃ mūrtatvadasmadādivat ।।
na ca tatsādhakaṃ kiṃcit pramāṇaṃ bhātyabādhitam ।
vākyaṃ tadanyathāsiddhaṃ lokavādāḥ kva sādhavaḥ ।।
ityanīśavacovāri- velānunno abdhineva saḥ ।
śakreṇa na cacālaiṣāṃ dhīśailaḥ sāragauravāt ।।
na jātu devatāmūrtir asmadādiśarīravat ।
viśiṣṭaiśvaryasampannā sāto naitannidarśanam ।।
athāstvevaṃ ghaṭe nyāyaḥ śabdatvādindraśabdavat ।
nādatte ghaṭaśabdo ambhaś candraśabdo na rājate ।।
athānyaviṣayaṃ vākyam astu śakrādivācakam ।
karmarūpādiśabdānāṃ sārthakatvaṃ katham bhavet ।।
pravādo apyakhilo mithyā samūlatvānna yuktimat ।
na cedamūlaṃ bhūtānāṃ hatāḥ sarvāḥ pravṛttayaḥ ।।
upamanyurharaṃ dṛṣṭvā vimanyurabhavanmuniḥ ।
kathaṃ tasya vaco mithyā yasya vaśyaḥ payonidhiḥ ।।
kroḍīkṛto ahipāśena viṣajvālāvalīmucā ।
huṅkṛtya mocitaḥ patyā dṛṣṭaḥ śveto dhanairjanaiḥ ।।
iti vādānuṣaṅgeṇa haraśaṃsāpraharṣitān ।
sāśrugadgadavācastān vīkṣya prīto abhavaddhariḥ ।।
svaṃ rūpaṃ darśayāmāsa vajrī devaḥ śatakratuḥ ।
taruṇādityasaṃkāśaṃ stūyamānaṃ marudgaṇaiḥ ।।
te tamṛgbhiryajurbhiśca sāmabhiścāstuvannatāḥ ।
so abravīducyatāṃ kāmo jagatsu pravaro api yaḥ ।।
te vavrire śivajñānaṃ śrūyatāmiti so abravīt ।
kiṃtveko astu mama praṣṭā nikhilaśrotṛsammataḥ ।।
atha teṣāṃ bharadvājo bhagavānagraṇīrabhūt ।
vāgmī pragalbhaḥ papraccha nyāyataḥ surapūjitam ।।
kathaṃ maheśvarādetad āgataṃ jñānamuttamam ।
kiṃ ca cetasi saṃsthāpya nirmame bhagavānidam ।।
sṛṣṭikāle maheśānaḥ puruṣārthaprasiddhaye ।
vidhatte vimalaṃ jñānaṃ pañcasroto abhilakṣitam ।।
tadvartivācakavrāta- vācyānaṣṭau maheśvarān ।
saptakoṭiprasaṃkhyātān mantrāṃśca parame adhvani ।।
aṣṭādaśādhikaṃ cānyac chrutaṃ māyādhikāriṇām ।
mantreśvarāṇāmūrdhvādhva- sthiteśopamatejasām ।।
teṣu vyaktaḥ sa bhagavān idaṃ yogyeṣu siddhaye ।
prakāśayatyato anyeṣu yo arthaḥ samupapadyate ।।
śivodgīrṇamidaṃ jñānaṃ mantramantreśvareśvaraiḥ ।
kāmadatvātkāmiketi pragītaṃ bahuvistaram ।।
tebhyo avagatya dṛgjyotir jvālālīḍhasmaradrumaḥ ।
dadāvumāpatirmahyaṃ sahasrairbhavasaṃmitaiḥ ।।
tatrāpi vistaraṃ hitvā sūtraiḥ sārārthavācakaiḥ ।
vakṣye nirākulaṃ jñānaṃ taduktaireva bhūyasā ।।

athānādimalāpetaḥ sarvakṛtsarvavicchivaḥ ।
pūrvavyatyāsitasyāṇoḥ pāśajālamapohati ।।
tripadārthaṃ catuṣpādaṃ mahātantraṃ jagatpatiḥ ।
sūtreṇaikena saṃhṛtya prāha vistaraśaḥ punaḥ ।।
jagajjanmasthitidhvaṃsa- tirobhāvavimuktayaḥ ।
kṛtyaṃ sakārakaphalaṃ jñeyamasyaitadeva hi ।।
tena svabhāvasiddhena bhavitavyaṃ jagatkṛtā ।
arvāksiddhe anavasthā syān mokṣo nirhetuko api vā ।।
caitanyaṃ dṛkkriyārūpaṃ tadastyātmani sarvadā ।
sarvataśca yato muktau śrūyate sarvatomukham ।।
sadapyabhāsamānatvāt tanniruddhaṃ pratīyate ।
vaśyo anāvṛtavīryasya so ata evāvimokṣaṇāt ।।
prāvṛtīśabale karma māyākāryaṃ caturvidham ।
pāśajālaṃ samāsena dharmā nāmnaiva kīrtitāḥ ।।
iti vastutrayasyāsya prākpādakṛtasaṃsthiteḥ ।
caryāyogakriyāpādair viniyogo abhidhāsyate ।।
viniyogaphalaṃ muktir bhuktirapyanuṣaṅgataḥ ।
parāparavibhāgena bhidyete te tvanekadhā ।।
vedānasāṃkhyasadasat- pādārthikamatādiṣu ।
sasādhanā muktirasti ko viśeṣaḥ śivāgame ।।
praṇetrasarvadarśitvān na sphuṭo vastusaṃgrahaḥ ।
upāyāḥ saphalāstadvac chaive sarvamidaṃ param ।।
vedānteṣveka evātmā cidacidvyaktilakṣitaḥ ।
pratijñāmātramevedaṃ niścayaḥ kiṃnibandhanaḥ ।।
atha pramāṇaṃ tatrātmā prameyatvaṃ prapadyate ।
yatraitadubhayaṃ tatra catuṣṭayamapi sthitam ।।
advaitahānirevaṃ syān niṣpramāṇakatānyathā ।
bhogasāmyāvimokṣau ca yau neṣṭāvātmavādibhiḥ ।।
sāṃkhyajñāne api mithyātvaṃ kārye kāraṇabuddhitaḥ ।
akartṛbhāvādbhoktuśca svātantryādapyacittvataḥ ।।
iha sapta padārthāḥ syur jīvājīvāstravāstrayaḥ ।
saṃvaro nirjaraścaiva bandhamokṣāvubhāvapi ।।
syādvādalāñchitāścaite sarve anaikāntikatvataḥ ।
tadeva sattadevāsad iti kena pramīyate ।।
sadanyadasadanyacca tadevaṃ siddhasādhyatā ।
asajjaghanyaṃ sacchreṣṭham ityapi bruvate budhāḥ ।।
naikatra tadapekṣātaḥ sthitamevobhayaṃ tataḥ ।
atha cetsadasadbhāvaḥ sadāyuktataro mataḥ ।।
tatkarmasaṃkarabhayād avyāpitvaṃ ca te jaguḥ ।
sāmānyetarasambandha- jñānābhāvādacetasaḥ ।।
yaḥ prāgavyāpakaḥ so ante kathamanyādṛśo bhavet ।
sa vikāsādidharmā cet tato doṣaparamparā ।।
ṣaṭpadārthaparijñānān mithyājñānaṃ nivartate ।
rāgadveṣau mamatvaṃ ca tadviśeṣaguṇāstataḥ ।।
kramaśo vinivartante dehasaṃyogajā yataḥ ।
sā muktirjaḍatārūpā tato muktaḥ śavo na kim ।।
cidvyañjakasya karmādeḥ kṣaṇikatvānmuhurmuhuḥ ।
vyajyate jāyamānaiva kṣaṇiketi matā paraiḥ ।।
tadasatkarmaṇo bhogād atītānubhavasmṛteḥ ।
sthitirniranvaye nāśe na smṛternāpi karmaṇaḥ ।।
vināśalakṣaṇo apaiti na muktāvapyupaplavaḥ ।
na cāstyanubhavaḥ kaścid bhavāvasthā varaṃ tataḥ ।।
ityādyajñānamūḍhāṇāṃ matamāśrityadurdhiyaḥ ।
apavargamabhīpsanti khadyotātpāvakārthinaḥ ।।
yatkaivalyaṃ puṃsprakṛtyor vivekād yo vā sarvaṃ brahma matvā virāmaḥ ।
yā vā kāścinmuktayaḥ pāśajanyās tāstāḥ sarvā bhedamāyānti sṛṣṭau ।।
śaive siddho bhāti mūrdhnītareṣāṃ muktaḥ sṛṣṭau punarabhyeti nādhaḥ ।
viśvānarthānsvena viṣṭabhya dhāmnā sarveśānānīśitaḥ sarvadāste ।।

athopalabhya dehādi vastu kāryatvadharmakam ।
kartāramasya jānīmo viśiṣṭamanumānataḥ ।।
vaiśiṣṭyaṃ kāryavaiśiṣṭyād dṛṣṭaṃ lokasthitāvapi ।
yadyathā yādṛśaṃ yāvat kāryaṃ tatkāraṇaṃ tathā ।
nityaṃ kālānavacchedād dvaitatyānna pradeśagam ।।
kramākramasamutpatteḥ kramādyutpattiśaktimat ।
tasyāsti karaṇaṃ yena dṛṣṭā nākaraṇā kṛtiḥ ।।
anāgāmi ca tajjñeyaṃ kāryasyānādisaṃsthiteḥ ।
karaṇaṃ ca na śaktyanyac chaktirnācetanā citaḥ ।।
viṣayāniyamādekaṃ bodhe kṛtye ca tattathā ।
kāryaṃ na sthitijanmādi bījasya prakṛteraṇoḥ ।।
pāriśeṣyānmaheśasya muktasya śiva eva saḥ ।
sambandhāgrahaṇe bādhā mānasyābhyeti kasyacit ।।
sā parasyāpi dhūmo anyo girau māhānasādyataḥ ।
loke vapuṣmato dṛṣṭaṃ kṛtyaṃ so apyasmadādivat ।।
mūlādyasambhavācchāktaṃ vapurno tādṛśaṃ prabhoḥ ।
tadvapuḥ pañcabhirmantraiḥ pañcakṛtyopayogibhiḥ ।।
īśatatpuruṣāghora- vāmājairmastakādikam ।
īṣṭe yena jagatsarvaṃ guṇenoparivartinā ।।
sa mūrdhasamadeśatvān mūrdhā nāvayavastanoḥ ।
tasya tasya tanuryā pūs tasyāmuṣati yena saḥ ।।
tattrāṇādvyañjanāccāpi sa tatpuruṣavaktrakaḥ ।
hṛdayaṃ bodhaparyāyaḥ so asyāghoraḥ śivo yataḥ ।।
parigrahasya ghoratvād ghoroktirupacārataḥ ।
vāmastrivargavāmatvād rahasyaśca svabhāvataḥ ।
vāmaṃ dhāma paraṃ guhyaṃ yasyāsau vāmaguhyakaḥ ।।
sadyo aṇūnāṃ mūrtayaḥ sambhavanti yasyecchātastena sadyo abhidhānaḥ ।
sadyo mūrtīryogināṃ vā vidhatte sadyomūrtiḥ kṛtyaśaighryānna mūrteḥ ।।
itthaṃ śaktiḥ kurvatī dehakṛtyaṃ dehābhāvāducyate dehaśabdaiḥ ।
tasyā bhedā ye api vāmādayaḥ syus te api proktāḥ kṛtyabhedena sadbhiḥ ।।

sa itthaṃvigraho anena karaṇenāhataujasā ।
karoti sarvadā kṛtyaṃ yadā yadupapadyate ।।
tatrādau kevalāṇūnāṃ yogyānāṃ kurute aṣṭakam ।
vāmādiśaktibhiryuktaṃ saptakoṭiparicchadam ।।
teṣāmanantaḥ sūkṣmaśca tathā caiva śivottamaḥ ।
ekanetraikarudrau ca trimūrtiścāmitadyutiḥ ।।
śrīkaṇṭhaśca śikhaṇḍī ca rājarājeśvareśvarāḥ ।
īṣadaprāptayogatvān niyojyāḥ parameṣṭhinaḥ ।।
sarvajñatvādiyoge api niyojyatvaṃ malāṃśataḥ ।
parasparaṃ viśiṣyante mantrāścaivamadhaḥ sthitāḥ ।।
te ca mantreśvaravyakta- śivaśaktipracoditāḥ ।
kurvantyanugrahaṃ puṃsāṃ yadā yeṣāṃ sa yujyate ।।
prayoktṛdehasāpekṣaṃ tadardhamakhile adhvani ।
kṛtvādhikāraṃ sthityante śivaṃ viśati seśvaram ।।
vinādhikaraṇenānyat pradhānavikṛteradhaḥ ।
kṛtvādhikāramīśeṣṭam apaiti svādhvasaṃhṛtau ।।
tato anantādyabhivyaktaḥ patīnāṃ granthitattvataḥ ।
kalādyārabdhadehānāṃ karotyaṣṭādaśaṃ śatam ।।
tānapyāviśya bhagavān sāñjanān bhuvanādhipān ।
yebhyaḥ sarvamidaṃ yeṣāṃ śaktiḥ karmanibandhanā ।।
praṇetṝṇ paśuśāstrāṇāṃ paśūṃstadanuvartakān ।
svasādhyakārakopetān kāladhāmāvadhisthitān ।।
sthitau sakārakānetān samākramya svatejasā ।
yunakti svārthasiddhyarthaṃ bhūtairanabhilakṣitaḥ ।।
bhogasādhanamākṣipya kṛtvā kāraṇasaṃśrayam ।
tacca sātmakamākramya viśramāyāvatiṣṭhate ।।
bhavināṃ bhavakhinnānāṃ sarvabhūtahito yataḥ ।
svāpāvasānamāsādya punaḥ prāgvatpravartate ।।
svāpe apyāste bodhayanbodhayogyān rodhyānrundhanpācayan karmikarma ।
māyāśaktīrvyaktiyogyāḥ prakurvan paśyansarvaṃ yadyathā vastujātam ।।

tamaḥśaktyadhikārasya nivṛttestatparicyutau ।
vyanakti dṛkkriyānantyaṃ jagadbandhuraṇoḥ śivaḥ ।।
yānvimocayati svāpe śivāḥ sadyo bhavanti te ।
saṃhṛtau vā samudbhūtāv aṇavaḥ patayo athavā ।।
rudramantrapatīśāna- padabhājo bhavanti te ।
sthitau yānanugṛhṇāti gurumāsthāya cidvataḥ ।।
yeṣāṃ śarīriṇāṃ śaktiḥ patatyapi nivṛttaye ।
teṣāṃ talliṅgamautsukyaṃ muktau dveṣo bhavasthitau ।।
bhaktiśca śivabhakteṣu śraddhā tacchāsake vidhau ।
anenānumitiḥ śiṣṭa- hetoḥ sthūladhiyāmapi ।।
paśudṛgyogasiddhānāṃ karmavyaktidvayaṃ samam ।
jyeṣṭhādiphalayogyānāṃ sādhikārāsu muktiṣu ।।
upāyādaravaiśiṣṭyān mṛgyate tattrayaṃ punaḥ ।
dvayorvyaktikaraḥ kaścic cyutisiddhivilakṣitaḥ ।।
īṣadardhanivṛtte tu rodhakatve tamaḥpateḥ ।
bhavantyetāni liṅgāni kiṃcicchiṣṭe ca dehinām ।।
yogyatātrayamapyetat samatītya maheśvaraḥ ।
svāpe anumanugṛhṇāti sādhikāramidaṃ yataḥ ।।
sargamūle tṛtīyāyāṃ svāpavadbhūtasaṃhṛtau ।
sa yadvyapāsya kriyate tadvidho yo aṇurucyate ।।
tathā bījaṃ śarīrādeḥ pācayatyāniveśanāt ।
na yogyatāṅgamabhajat sadyaḥ syādauṣadhādivat ।।
pākārhamapi tatpaktuṃ neśatyātmānamātmanā ।
dharmasāmānya evāyaṃ sarvasya pariṇāminaḥ ।।
sarvajñaḥ sarvakartṛtvāt sādhanāṅgaphalaiḥ saha ।
yo yajjānāti kurute sa tadeveti susthitam ।।
taccāsyāvṛtiśūnyatvān na vyañjakamapekṣate ।
tanna sāṃśayikaṃ tasmād viparītaṃ na jātucit ।।
yāni vyañjakamīkṣante vṛtatvānmalaśaktibhiḥ ।
vyañjakasyānurodhena tāni syurvyāhatānyapi ।।
nādhyakṣaṃ nāpi tallaiṅgaṃ na śābdamapi śāṅkaram ।
jñānamābhāti vimalaṃ sarvadā sarvavastuṣu ।।
tadekaṃ viṣayānantyād bhedānantyaṃ prapadyate ।
kartṛtvaṃ tadabhinnatvāt tadvadevopacārataḥ ।।
sattasvarūpakaraṇārthavidheyadṛgbhir leśoditābhiriti ye vidurīśatattvam ।
te mocayanti bhavino bhavapaṅkamagnān no vistareṇa puruṣāḥ paśupāśarūpam ।।

atha viśvanimittasya prāptaṃ lakṣaṇamātmanaḥ ।
tadīśoktau gataprāyaṃ tathāpyuddeśa ucyate ।।
kāryaṃ kṣityādi karteśas tatkarturnopayujyate ।
na svārthamapyacidbhāvān nānarthyaṃ kartṛgauravāt ।।
pāriśeṣyātparārthaṃ tat kṣetrajñaḥ sa parastayoḥ ।
paro dehastadarthatvāt parārthāḥ kṣmādayo nanu ।।
kāyo apyacittvādānyārthyaṃ sutarāṃ pratipadyate ।
cetanaścenna bhogyatvād vikāritvācca jātucit ।।
bhogyā vikāriṇo dṛṣṭāś cidvihīnāḥ paṭādayaḥ ।
yasminsati ca sattvādvā na satyapi śave citiḥ ।।
pariṇāmasay vaiśiṣṭyād asti cet na smṛtistadā ।
nāpyevaṃ supratītatvāt smartā kāyetaro astyataḥ ।।
nāvyāpako na kṣaṇiko naiko nāpi jaḍātmakaḥ ।
nākartā bhinnacidyogī pāśānte śivatāśruteḥ ।।

athāvidyādayaḥ pāśāḥ kathyante leśato adhunā ।
yeṣāmapāye patayo bhavanti jagato aṇavaḥ ।।
pāśābhāve pāratantryaṃ vaktavyaṃ kinnibandhanam ।
svābhāvikaṃ cenmukteṣu muktaśabdo nivartate ।।
bandhaśūnyasya vaśitā dṛṣṭā baddhasya vaśyatā ।
etāvatī te baddhatva- muktatve baddhamuktayoḥ ।।
tatpāratantryaṃ baddhatvaṃ tasminnitye cidādivat ।
muktisādhanasaṃdoho vyartho alamanayā dhiyā ।।
nityavyāpakacicchakti- nidhirapyarthasiddhaye ।
pāśavaṃ śāmbhavaṃ vāpi nānviṣyatyanyathā balam ।।
tadāvaraṇamasyāṇoḥ pañcasrotasi śāṅkare ।
paryāyairbahubhirgītam adṛṣṭaṃ paśubhiḥ sadā ।।
paśutvapaśunīhāra- mṛtyumūrcchāmalāñjanaiḥ ।
avidyāvṛtirugglāni- pāpamūlakṣapādibhiḥ ।।
tadekaṃ sarvabhūtānām anādi nibiḍaṃ mahat ।
pratyātmasthasvakālāntā- pāyiśaktisamūhavat ।।
tadanādisthamarvāgvā taddhetustadato anyathā ।
ruṇaddhi muktānevaṃ cen mokṣe yatnastato mṛṣā ।।
tadekaṃ bahusaṃkhyaṃ tu tādṛgutpattimadyataḥ ।
kintu tacchaktayo anekā yugapanmuktyadarśanāt ।।
tāsāṃ māheśvarī śaktiḥ sarvānugrāhikā śivā ।
dharmānuvartanādeva pāśa ityupacaryate ।।
pariṇāmayatyetāśca rodhāntaṃ kārkacittviṣā ।
yadonmīlanamādhatte tadānugrāhikocyate ।।
śambhościdādyanugrāhyaṃ tadvirodhitayā mithaḥ ।
yugapanna kṣamaṃ śaktiḥ sarvānugrāhikā katham ।।
kathaṃ bhūtopakārārthaṃ pravṛttasya jagatprabhoḥ ।
apakārakamāviśya yujyate tunnatodanam ।।
na todanāya kurute malasyāṇoranugraham ।
kintu yatkriyate kiñcit tadupāyena nānyathā ।।
na sādhikāre tamasi muktirbhavati kasyacit ।
adhikāro api tacchakteḥ pariṇāmānnivartate ।।
so api na svata eva syād api yogyasya vastunaḥ ।
sarvathā sarvadā yasmāc citprayojyamacetanam ।।
yathā kṣārādinā vaidyas tudannapi na rogiṇam ।
koṭāviṣṭārthadāyitvād duḥkhahetuḥ pratīyate ।।
sarvagatvānmaheśasya nādhiṣṭhānaṃ vihanyate ।
na ca yatrāsti kartavyaṃ tasminnaudāsyameti saḥ ।।
dharmiṇo anugraho nāma yattaddharmānuvartanam ।
na so asti kasyacijjātu yaḥ patyā nānuvartate ।।
gatādhikāranīhāra- vīryasya sata edhate ।
paśoranugraho anyasya tādarthyādasti karmaṇaḥ ।।
boddhṛtvapariṇāmitva- dharmayoranuvartanam ।
malasya sādhikārasya nivṛttestatparicyutau ।।
ityevaṃ yaugapadyena kramātsughata eva hi ।
māyāyāḥ sādhikārāyāḥ karmaṇaścokta eva saḥ ।।

athendriyaśarīrārthaiś cidyogasyānumīyate ।
nimittamāgāmibhāvād yato nāgāmyahetumat ।।
tasya pradeśavartitvād vaicitryātkṣaṇikatvataḥ ।
pratipuṃniyatatvācca santatatvācca tadguṇam ।।
īśāvidyādyapekṣitvāt sahakāri taducyate ।
karma vyāpārajanyatvād adṛṣṭaṃ sūkṣmabhāvataḥ ।।
janakaṃ dhārakaṃ bhogyam adhyātmāditrisādhanam ।
tatsatyānṛtayonitvād dharmādharmasvarūpakam ।।
svāpe vipākamabhyeti tatsṛṣṭāvupayujyate ।
māyāyāṃ vartate cānte nābhuktaṃ layameti ca ।।
iti māyādikālānta- pravartakamanādimat ।
karma vyañjakamapyetad rodhi sadyanna muktaye ।।

atha sarvajñavākyena pratipannasya lakṣaṇam ।
kathyate granthipāśasya kiñcidyuktyāpi leśataḥ ।।
tadekamaśivaṃ bījaṃ jagataścitraśaktimat ।
sahakāryadhikārānta- saṃrodhi vyāpyanaśvaram ।।
kartānumīyate yena jagaddharmeṇa hetunā ।
tenopādānamapyasti na paṭastantubhirvinā ।।
tadacetanameva syāt kāryasyācittvadarśanāt ।
prāptaḥ sarvaharo doṣaḥ kāraṇāniyamo anyathā ।।
yadyanityamidaṃ kāryaṃ kasmādutpadyate punaḥ ।
avyāpi cetkutastatsyāt sarveṣāṃ sarvatomukham ।।
yadanekamacittattu dṛṣṭamutpattidharmakam ।
na tadutpattimattasmād ekamabhyupagamyatām ।।
paṭastantugaṇāddṛṣṭaḥ sarvamekamanekataḥ ।
tadapyanekamekasmād eva bījātprajāyate ।।
yeṣāṃ ciddharmakāddhetor acidapyupajāyate ।
teṣāṃ dhūmena liṅgena jalaṃ kiṃ nānumīyate ।।
bhūtāvadhi jagadyeṣāṃ kāraṇaṃ paramāṇavaḥ ।
teṣāṃ pūrvoditāddhetor jñātaiva jñānasūkṣmatā ।।
śarīrādeḥ śarīrādi yadi tannikhilātyaye ।
kā vārtā nākhiladhvaṃso na sarvajño mṛṣā vadet ।।
ekadeśe api yo dharmaḥ pratīto yasya dharmiṇaḥ ।
sa tasya sarvataḥ kena jāyamāno nivāryate ।।
koṭiśo maraṇaṃ dṛṣṭvā saṃhatānāṃ śarīriṇām ।
so api pratīyate kālo yatrāśeṣajanakṣayaḥ ।।
tadādhārāṇi kāryāṇi śaktirūpāṇi saṃhṛtau ।
vivṛtau vyaktirūpāṇi vyāpriyante arthasiddhaye ।।
tantvādikārakādānaṃ paṭāsattve paṭārthinaḥ ।
sattve kārakaśabdo api vyapaitīti hataṃ jagat ।।
sāphalyamasadutpattāv astu kārakavastunaḥ ।
utpādayatu sarvasmāt sarvaḥ sarvamabhīpsitam ।।
athāśakyaṃ yataḥ śakyam atra vaḥ kiṃ niyāmakam ।
na ca paśyāmi tatkiṃcit śaktiścetsiddhasādhyatā ।।
anyathā kārakavrāta- pravṛttyanupapattitaḥ ।
śrutirādānamarthaśca vyapaitītyapi taddhatam ।।
athāstyutpādikā śaktir na kāryaṃ śaktirūpakam ।
tayorviśeṣaṇaṃ vācyaṃ naitatpaśyāmi kiñcana ।।
tasmānniyāmikā janya- śaktiḥ kāra[ṇa]vastunaḥ ।
sānvayavyatirekābhyāṃ rūḍhito vāvasīyate ।।
tadvyatkirjananaṃ nāma tatkārakasamāśrayāt ।
tena tantugatākāraṃ paṭākārāvarodhakam ।।
vemādināpanīyātha paṭavyaktiḥ prakāśyate ।
yathā kaṭādigūḍhasya paṭādestadvyudāsataḥ ।
nāsataḥ kriyate vyaktiḥ kalādergranthitastathā ।।

granthijanyaṃ kalākāla- vidyārāganṛmātaraḥ ।
guṇadhīgarvacittākṣa- mātrābhūtānyanukramāt ।।
vidhatte dehasiddhyarthaṃ yatsākṣādyatpadāntarāt ।
yathā yunakti yaddhetos tādṛktadadhunocyate ।।
kartṛśaktiraṇornityā vibhvī ceśvaraśaktivat ।
tamaścchannatayārtheṣu nābhāti niranugrahā ।।
tadanugrāhakaṃ tattvaṃ kalākhyaṃ taijasaṃ haraḥ ।
māyāṃ vikṣobhya kurute pravṛttyaṅgaṃ paraṃ hi tat ।।
tena pradīpakalpena tadāsvacchaciteraṇoḥ ।
prakāśayatyekadeśaṃ vidārya timiraṃ ghanam ।।
kala ityeṣa yo dhātuḥ saṃkhyāne preraṇe ca saḥ ।
protsāraṇaṃ preraṇaṃ sā kurvatī tamasaḥ kalā ।।
ityetadubhayaṃ vipra saṃbhūyānanyavatsthitam ।
bhogakriyāvidhau jantor nijaguḥ kartṛkārakam ।।
evaṃ vyaktakriyāśaktir didṛkṣurgocaraṃ dṛśaḥ ।
bhajatyanugrahāpekṣaṃ svayaṃ draṣṭumaśaknuvat ।।
tadarthaṃ kṣobhayitveśaḥ kalāmeva janikṣamām ।
tattvaṃ vidyākhyamasṛjat karaṇaṃ paramātmanaḥ ।।
tena prakāśarūpeṇa jñānaśaktiprarocinā ।
sarvakārakaniṣpādyam avaiti viṣayaṃ param ।।
tadabhivyaktacicchakti- dṛṣṭārtho apyapipāsitaḥ ।
naiti taṃ janakaṃ rāgaṃ tasmādevāsṛjatprabhuḥ ।।
sa tena rañjito bhogyaṃ malīmasamapi spṛhan ।
ādatte na ca bhuñjāno virāgamadhigacchati ।।
iti pravṛttaḥ karaṇaiḥ kāryarūḍhaiḥ sabhauvanaiḥ ।
bhogabhūmiṣu nā bhuṅkte bhogānkālānuvartinaḥ ।।
tuṭyādipratyayasyārthaḥ kālo māyāsamudbhavaḥ ।
kalayannā samutthānān niyatyā niyataṃ paśum ।।
sasādhanasya bhogasya karmatantratayā jaguḥ ।
kecinniyāmakaṃ karma yadanyadatiricyate ।।
bhogo arthaḥ sarvatattvānāṃ so api karmanibandhanaḥ ।
karmaivāstu śarīrādi tataḥ sarvamapārthakam ।।
atha dehādisāpekṣaṃ tatpumarthaprasādhakam ।
tato niyatisāpekṣam astu karma niyāmakam ।।
puṃstattvaṃ tata evābhūt puṃspratyayanibandhanam ।
āpūrakaṃ pradhānāder bhauvanerudrasaṃśrayam ।।
tataḥ prādhānikaṃ tattvaṃ kalātattvādajījanat ।
saptagranthinidānasya yattadgauṇasya kāraṇam ।।
tato buddhyādyupādānaṃ gauṇaṃ sattvaṃ rajastamaḥ ।
tadvṛttayaḥ prakāśādyāḥ prasiddhā eva bhūyasā ।।
trayo guṇāstathāpyekaṃ tattvaṃ tadaviyogataḥ ।
ekaikaśrutireteṣāṃ vṛttyādhikyanibandhanā ।।
na tadasti jagatyasmin vastu kiñcidacetanam ।
yanna vyāptaṃ guṇairyasminn eko vāmiśrako guṇaḥ ।।
buddhitattvaṃ tato nānā- bhāvapratyayalakṣaṇam ।
paraṃ tadātmano bhogyaṃ vakṣyamāṇārthasaṃskṛtam ।।
bhāvā buddhiguṇā dharma- jñānavairāgyabhūtayaḥ ।
sāttvikā vyatyayenaite rāgamutsṛjya tāmasāḥ ।।
pratyayāstadupādānās te aṣṭau nava caturguṇāḥ ।
sapta pañca ca vikhyātāḥ siddhyādyā vargaśo mune ।।
bhāvāḥ sapratyayāsteṣāṃ leśāllakṣaṇamucyate ।
sāṃsiddhikā vainayikāḥ prākṛtāśca bhavantyaṇoḥ ।।
viśiṣṭadharmasaṃskāra- samuddīpitacetasām ।
guṇaḥ sāṃsiddhiko bhāti dehābhāve api pūrvavat ।।
lokadhīguruśāstrebhyo bhāti vainayiko guṇaḥ ।
samarjito vainayiko manovāktanuceṣṭayā ।।
prākṛto dehasaṃyoge vyaktaḥ svapnādibodhavat ।
svargo muktiḥ prakṛtitvā- vighātau yonikrāntirnirayāvāptibandhau ।
rūpeṣvarthā vainayaprākṛteṣu sampadyante savighātāḥ krameṇa ।।
vaśyākrāntistatparijñānayogo bhogānicchā vighnasaṃghavyapāyaḥ ।
bhogāsaktirnyakkṛtirdehalabdhir vighnaścārthāsteṣu sāṃsiddhikeṣu ।।

atha siddhyādivargāṇāṃ leśātsāmānyalakṣaṇam ।
kathyate viplavo mā bhūt samāsokteḥ prabhedaśaḥ ।।
puṃsprakṛtyādiviṣayā buddhiryā siddhiratra sā ।
tuṣṭirnurakṛtārthasya kṛtārtho asmīti yā matiḥ ।।
aśaktiḥ kārakāpāye sadarthāprabhaviṣṇutā ।
kiñcitsāmānyato anyatra matiranyā viparyayaḥ ।।
prakāśakatayā siddhir vyaktādeḥ sattvabhāvajā ।
prakāśārthapravṛttatvād rajoṃśaprabhavapi ca ।।
tuṣṭirmithyāsvarūpatvāt tamoguṇanibandhanā ।
sukharūpatayā brahman sāttvikyapyavasīyate ।।
aśaktirapravṛttatvāt tāmasī duḥkhabhāvataḥ ।
rājasyapi guṇo dṛṣṭaḥ kārye kāraṇasaṃśrayaḥ ।।
viparyayastamoyonir mithyārūpatayā sa ca ।
sāmānyamātrakābhāsāt sattvātmeti viniścitaḥ ।।
iti buddhiprakāśo ayaṃ bhāvapratyayalakṣaṇaḥ ।
bodha ityucyate bodha- vyaktibhūmitayā paśoḥ ।।
buddhirbodhanimittaṃ ced vidyā tadvyatiricyate ।
rāgo api satyavairāgye kalāyoniḥ karoti kim ।।
vyañjakāntarasadbhāve vyañjakaṃ yadyapārthakam ।
manodevārthasadbhāve sati dhīrapyanarthikā ।।
athaivaṃ bruvate kecit karaṇatvavivakṣayā ।
so api devairmanaḥṣaṣṭhaiḥ pakṣo anaikāntikaḥ smṛtaḥ ।।
athaikaviniyogitve satyekamatiricyate ।
śrotradṛkpāṇipādādi tato bhinnārthamastu nuḥ ।।
na caikaviniyogitvaṃ vidyābuddhyoḥ kathañcana ।
viniyogāntaradvārā na duṣṭānekasādhyatā ।।
vidyā vyaktāṇucicchaktir nunnākṣeśākṣagocarān ।
svīkṛtya puṃsprayuktasya karaṇasyaiti karmatām ।।
matistenetarā rāgo na gauṇastadvidharmataḥ ।
tacca bhogyatvametadvā vītarāgastato hataḥ ।।
rāgo artheṣvabhilāṣo yo na so asti viṣayadvaye ।
karmāstu vyāpakaṃ kalpyaṃ kalpite apītaratra yat ।।
karmaṇaḥ kevalasyoktaṃ niyatāveva dūṣaṇam ।
doṣaḥ sahānavasthāno nāsāmyāddveṣarāgayoḥ ।।
sarvasya sarvadā sarvā pravṛttiḥ sukhabuddhijā ।
pravṛttasya sukhaṃ duḥkhaṃ moho vāpyupajāyate ।।
pravṛttyanantaraṃ dveṣo rāgastatpūrvakālataḥ ।
dveṣānte sa punaryena vīryavadyogakāraṇam ।।
atha vyaktāntarādbuddher garvo abhūtkaraṇaṃ citaḥ ।
vyāpārādyasya ceṣṭante śārīrāḥ pañca vāyavaḥ ।।
prāṇāpānādayaste tu bhinnā vṛtterna vastutaḥ ।
vṛttiṃ leśānnigadato bharadvāja nibodha me ।।
vṛttiḥ praṇayanaṃ nāma yattajjīvanamucyate ।
yattadūhaṃ matiḥ puṃsāṃ bhramatyandheva mārgatī ।।
tatkurvannucyate prāṇaḥ prāṇo vā prāṇayogataḥ ।
cityātivāhike śaktau prāṇaśabdaḥ kalāsu ca ।।
tathāpanayanaṃ bhukta- pītaviṇmūtraretasām ।
kurvannapānaśabdena gīyate tattvadarśibhiḥ ।।
samantato annapānasya samatvena samarpaṇam ।
kurvansamāna ityukto vyāno vinamanāttanoḥ ।।
vivakṣāyatnapūrveṇa koṣṭhavyomaguṇadhvaneḥ ।
vāgindriyasahāyena kriyate yena varṇatā ।।
sa udānaḥ śarīre asmin sthānaṃ yadyasya dhāraṇe ।
jayaḥ phalaṃ vācyaśeṣaṃ patyā skandhāntareritam ।।

atha śeṣārthasiddhyarthaṃ skandhānasyāta eva saḥ ।
trīnniścakarṣa sattvādi- bhūyiṣṭhānīśaśaktigaḥ ।।
taijaso vaikṛto yo anyo bhūtādiriti saṃsmṛtaḥ ।
tebhyaḥ samātrakā devā mātrebhyo bhūtapañcakam ।।
śrotraṃ tvakcakṣuṣī jihvā nāsā ca manasā saha ।
prakāśānvayataḥ sāttvās taijasaśca sa sāttvikaḥ ।।
vāṇī pāṇī bhagaḥ pāyuḥ pādau ceti rajobhuvaḥ ।
karmānvayādrajobhūyān gaṇo vaikāriko atra yaḥ ।।
śabdaḥ sparśaśca rūpaṃ ca raso gandhaśca pañcamaḥ ।
guṇāviśiṣṭāstanmātrās tanmātrapadayojitāḥ ।।
prakāśakarmakṛdvarga- vailakṣaṇyāttamobhavāḥ ।
prakāśyatvācca bhūtādir ahaṅkāreṣu tāmasaḥ ।।
devapravartakaṃ śīghra- kāri saṃkalpadharmi ca ।
manaḥ śabdādiviṣaye grāhakāḥ śravaṇādayaḥ ।।
vacanādānasaṃhlāda- visargavihṛtikriyāḥ ।
vāgādīnāṃ padānyatvaṃ pade satyapyatadguṇāḥ ।।
ātmendriyārthanaikṛṣṭye sarvadevāpravṛttitā ।
pravṛttikārakāstitvaṃ yuktito apyavasīyate ।।
tattvāntaroktavṛttibhyo vailakṣaṇyādvilakṣaṇaḥ ।
saṃkalpo bījamabhyeti manastatpāriśeṣyataḥ ।।
jñānaṃ tadakṣayogāttat kramayogitayā kramāt ।
tathāpyābhāti yugapan nāśusaṃcaraṇādṛte ।।
niyatārthatayākṣāṇi nānāyonīni kasyacit ।
gandhādivyañjakatvācca tadādhārātmakānyapi ।।
śabdaikagrāhakaṃ śrotraṃ sparśaikagrāhiṇī ca tvak ।
tathāstu yadi nādatte saguṇaṃ kāraṇāntaram ।।
tvagindriyamayuktārtha- grāhi yuktaparāṅmukham ।
tejovārimahīdravyaṃ dṛgādatte sarūpakam ।।
tatastridravyajā sā syān na pareṇeṣyate tathā ।
yenopalabhyate yo arthaḥ sa tasyārthasya kāraṇam ।।
na prāptamapi karmādi seyaṃ vyasanasantatiḥ ।
karṇarandhraviśiṣṭaṃ khaṃ śabdavargāvabhāsakam ।।
nāsārandhaviśiṣṭaṃ tad brūta kena nivāryate ।
tadadṛṣṭāvaruddhaṃ vā tadapyanyatra kiṃ kṛtam ।।
prāptaṃ gṛhṇāti nātodye śaptaṃ kenāpi dasyunā ।
yuktyagamye api sadvākyāt pratītiraupadravā ।।
mitārthādamitārthasya jyāyastvamiti sūrayaḥ ।
vyomaprabhañjanāgnyambu- bhūmayo bhūtapañcakam ।।
śabdādyekottaraguṇam avakāśādivṛttimat ।
dhūnanajvalanaplāva- kharatvāvedino guṇāḥ ।।
śabdā vāyvādiṣu vyomni savarṇapratiśabdagāḥ ।
vyūho avakāśadānaṃ ca paktisaṃgrahadhāraṇāḥ ।।
vāyuvyomahutāśāmbu- dharaṇīnāṃ ca vṛttayaḥ ।
śabdaḥ khaguṇa eveti tadanyatropalabdhitaḥ ।।
bruvate bhagavan kecit sarvabhūtaguṇaḥ katham ।
kvānyatra śravaṇākāśe kathamanyatra tadguṇaḥ ।।
pareṣṭādāśrayāttatra nirṇetānubhavo nṛṇām ।
kadācitkarṇamūle api saṃvidityatha manyase ।।
śrotravṛttivadasyāpi pariṇāmo astu kā kṣatiḥ ।
āgamādhyakṣavihatā hetavo nārthasādhakāḥ ।।
kālātyayāpadiṣṭatvād iti nyāyavido viduḥ ।
ityapi sthitamevāyaṃ gandho apyastu nabhoguṇaḥ ।।
yena ketakapuṣpāder vaikṛṣṭye apyupalabhyate ।
iti pañcasu śabdo ayaṃ sparśo bhūtacatuṣṭaye ।।
aśītoṣṇo mahīvāyvoḥ śītoṣṇau vāritejasoḥ ।
bhāsvadagnau jale śuklaṃ kṣitau śuklādyanekadhā ।।
rūpaṃ triṣu raso ambhaḥsu madhuraḥ ṣaḍvidhaḥ kṣitau ।
gandhaḥ kṣitāvasūrabhiḥ surabhiśca mato budhaiḥ ।।
dehe asthimāṃsakeśatvaṅ- nakhadanteṣu cāvaniḥ ।
mūtraraktakaphasveda- śukrādau vāri saṃsthitam ।।
hṛdi paktau dṛśoḥ pitte tejastaddharmadarśanāt ।
prāṇādivṛttibhedena nabhasvānukta eva te ।।
garvavṛttyanuṣaṅgeṇa khaṃ samastāsu nāḍiṣu ।
prayoktryādimahīprāntam etadaṇvarthasādhanam ।।
pratyātmaniyataṃ bhoga- bhedato vyavasīyate ।
sarvato yugapadvṛtter anutpādādasarvagam ।
bhinnajātīyamapyeka- phalaṃ dīpāṅgavastuvat ।।
ityātivāhikamidaṃ vapurasya jantoś citsaṅgacidgahanagarbhavivarti leśāt ।
naitāvatālamiti bhauvanatattvapaṅktim ādhāradehaviṣayābhyudayāya vakṣye ।।

athoktārthaprasiddhyarthaṃ bhuvanādi vinirmame ।
sādhāraṇebhyo yonibhyaḥ kalādibhyo maheśvaraḥ ।।
tāni kālānalādīni kalāprāntāni maṇḍalam ।
saṃsāramiti tattvajñā bhogasthānaṃ pracakṣate ।।
māyāyāmapi paṭhyante gahaneśādayo adhipāḥ ।
tattvaśuddhiśca dīkṣāyāṃ sarvaṃ tatkṛtimastake ।।
nityatvavyāpakatvādi- śravaṇādavasīyate ।
dṛṣṭaṃ purādi yadbhogyaṃ mūrtaṃ pralayadharmi ca ।।
śuddhādhvanyapi māyāyāḥ parasyāḥ patayaḥ kṛtau ।
te tasyāmapi paṭhyante te api tatkṛtimastake ।।
rajo vilokyate tiryag- jālāviṣṭārkarociṣām ।
tadaṣṭāṣṭaguṇasthāne tṛtīye syātkacāgrakam ।।
likṣā yūkā yavo apyevam aṅgulaṃ tattrisaṃguṇaiḥ ।
taireva guṇitaṃ pāṇir dhanustadvedalakṣitam ।।
daṇḍo dve dhanuṣī jñeyaḥ krośastaddvisahasrakam ।
dvikrośamāhurgavyūtiṃ dvigavyūtiṃ ca yojanam ।।
kapālamarbudaṃ sthaulyād brahmaṇo aṇḍasya yojanaiḥ ।
tasyāntaḥ kāñcanaṃ dhāma kālāgnestāvadeva hi ।।
yatrāntakālatīkṣṇāṃśu- koṭitejāstathāvidhaiḥ ।
rudrairāste vṛto devaḥ kālāgniriti viśrutaḥ ।।
sarvādhvavartibhūtānāṃ yasminnudvṛttatejasi ।
bhayamutpadyate śaktyā saṃhartryā codite prabhoḥ ।।
tasya svabhāvato jvālāḥ pravṛttā daśakoṭayaḥ ।
yojanānāṃ tadardhena dhūmaḥ sāndraḥ sudāruṇaḥ ।।
tataḥ puṭāstrayastriṃśad- daśalakṣonakoṭikāḥ ।
tadantarāṇi dvātriṃśal- lakṣakāṇi durātmanām ।।
sthānāni yātanāhetor nirmitānyadhvavedhasā ।
tāni te nāmabhirvakṣye dvijamukhya nibodha me ।।
rauravadhvāntaśītoṣṇa- saṃtāpābjamahāmbujāḥ ।
kālasūtrāṣṭamā hyete narakā iti viśrutaḥ ।।
sūcyāsyatālakhaḍgākhya kṣuradhārāmbarīṣakāḥ ।
taptāṅgārā mahādāhāḥ saṃtāpāśceti ye mune ।।
bhavantyaṣṭau subībhatsā mahāśabdapadānugāḥ ।
lākṣāpralepamāṃsāda- nirucchvāsanasocchvāsāḥ ।।
yugmādriśālmalīloha- pradīptakṣutpipāsakāḥ ।
kṛmīṇāṃ nicayaśceti rājānaḥ parikīrtitāḥ ।।
lohastambho atha viṇmūtras tathā vaitaraṇī nadī ।
tāmisraścāndhatāmisraḥ kumbhīpākaḥ sarauravaḥ ।।
mahāpadānugo avīcī rājarājeśvareśvarāḥ ।
eṣāṃ puṭānāṃ narakaiḥ sārdhaṃ yojanasaṃkhyayā ।।
bhavanti koṭayastriṃśad dve ca lakṣe dvijottama ।
tatasttriṃśatsahasrāṇi tyaktvā bhūrnavalākṣikī ।।
bhavatyayomayyardhena pūrveṇārdhena kāñcanī ।
yo apyadhastātpuṭastasyā mṛdardhaṃ cārdhamāyasam ।।
tatra dvātriṃśato amīṣāṃ nirayāṇāṃ patiḥ sthitaḥ ।
kūṣmāṇḍa iti vikhyātaḥ pralayārkānaladyutiḥ ।।
karālavadanaḥ kruddho vṛttakoṭaralocanaḥ ।
taṅkapāṇistathābhūtair bhūtairbhūyobhirāvṛtaḥ ।।
ayorukmapuṭādūrdhvam aṣṭamīyaṃ vasundharā ।
sāhasrāḥ ṣaṭ parā madhyā vyarkalakṣatrikoṭikī ।।
vasatyo navasāhasrāḥ parā daśasahasrikī ।
tadāsāṃ saptakaṃ sadbhiḥ khyātaṃ pātālasaptakam ।।
tannāmato adhipatita ucyamānaṃ nibodha me ।
ābhāsaṃ paratālākhyaṃ tritalaṃ ca gabhastimān ।।
mahātalaṃ rasāṅkaṃ ca pātālaṃ saptamaṃ mune ।
saptasveteṣu daityendra- bhujaṅgakṣaṇadācarāḥ ।।
sapta sapta samākhyātās tānapyatha nibodha me ।
daityāḥ śaṅkuśrutiḥ pūrve prahlādaḥ śiśupālakaḥ ।।
karkandhako hiraṇyākṣo bṛhadgarbho balistathā ।
kādraveyāḥ kuṭilako vāsukiḥ kambalastathā ।।
kārkoṭako atha kālāṅgo durdarśastakṣakastathā ।
vikaṭo lohitākṣaśca yamākṣo vikaṭānanaḥ ।।
karālo bhīmanirhrādaḥ piṅgalaśceti rākṣasāḥ ।
teṣāmupari niśeṣa- pātālādhipatīśvaraḥ ।।
sāhasre kāñcane dhāma- maṇḍale hāṭakaḥ sthitaḥ ।
yaṃ stuvanti priyaprāptyai yatā yativibhūṣaṇaiḥ ।।
daityayakṣāsurādhīśa- lalanā lalitaiḥ padaiḥ ।
tataḥ koṭiśataṃ pṛthvī nānājanasamāśrayā ।।
dvīpaśailasaridvāri- nidhimaṇḍalamaṇḍitā ।
jambūśākakuśakrauñca- śālmagomedhapuṣkarāḥ ।।
lakṣādidviguṇā dvīpāḥ kṣārādyabdhibhirāvṛtāḥ ।
tato hiraṇmayī bhūmir lokālokaśca parvataḥ ।।
tamaḥ parastādgarbhodaḥ kaṭāhaśceti bhūtalam ।
triśailasariddvīpakān an[al]odadhyalaṃkṛtām ।।
pṛthvīṃ bhagavatīṃ śakra śrotumicchāmi vistarāt ।
tvayi vaktari deveśa sarvapratyakṣadarśini ।।
niṣṭhājñaptirasākṛṣṭaṃ śrutau dhāvati me manaḥ ।
vartayiṣye dvijaśreṣṭha prastutoktiśarīravat ।।
dvīpānnadīvanāntāṃśca śṛṇuśvaikāgramānasaḥ ।
jambudvīpaṃ kṣiternābhis tadvṛttaṃ lakṣayojanam ।।
kṣārābdhinā parivṛttaṃ parivṛttena tāvatā ।
tasya madhye sthitaḥ śaila- rājarājo hiraṇmayaḥ ।।
tiraskṛtāṃśumajjyotir meruḥ suraniṣevitaḥ ।
sa ṣoḍaśa sahasrāṇi kṣitau viṣṭo mahītalāt ।।
tadūnamunnato lakṣaṃ mūle ṣoḍaśa vistṛtaḥ ।
triṣu pādāntareṣvasya caturvṛddheṣu parvasu ।।
nemayaḥ kaṭakākārā nirgatā dīptimattarāḥ ।
ekā daśasahasrā tu manusāhasrikī parā ।।
nemiryā mastakopānte lokapālasamāśrayā ।
cakravāṭeti tāmāhuḥ sarvaratnaprabhāvatīm ।।
siddhagandharvamahatāṃ tadadhaḥ parvasu sthitiḥ ।
prācyādiṣvindramukhyānāṃ nāmatastānibodhata ।।
nānaratnaprabhājāla- maṇḍalālaṅkṛtā hareḥ ।
siddhasādhyamarujjuṣṭā rukmabhūramarāvatī ।।
raktapītamaṇiprāya- hemaprākāragopurā ।
vahnestejovatī vahni- tulyabhūtaniṣevitā ।।
mṛtyoḥ saṃyamanī tuṅga- lohaprākāramaṇḍalā ।
kālapāśapitṛvyādi- pretamāriniṣevitā ।।
kṛṣṇā daityapatermṛtyor dhāmavaddaityasevitā ।
nīlaratnaprabhājāla- vitānavarabhūṣaṇā ।।
śuddhavatyambunāthasya sphaṭikopalanirmitā ।
pāṇḍurābhropamairyādaḥ- sevitā bhāti dhāmabhiḥ ।।
vāyorgandhavatī tuṅga- śvetapītadhvajākulā ।
balavadbhūtasaṃjuṣṭā sarvaratnavinirmitā ।।
mahodayā candramasaḥ śvetā muktādinirmitā ।
dvijasaṃghastutā bhāti purairhimagiriprabhaiḥ ।।
jvalallalāṭadṛgdagdha- smaramṛtyuyaśobhṛtaḥ ।
purī yaśovatī sarva- ratnajā rudrasevitā ।।
iti sarvartusukhadāś cakravāṭārdhavistṛtāḥ ।
puryo aṣṭāvaniloddhūta- pārijātarajoruṇāḥ ।।
vedhasā nirmitā loka- pālacakrānuvartinām ।
bhūtaye svarga ityetā gīyante kavibhiḥ kṣitau ।।
caturdaśa sahasrāṇi yojanānāṃ svayaṃbhuvaḥ ।
madhye manovatī nāma purī lokeśavanditā ।।
yā cakārāruṇānuccair vidyunmārgānmahaḥśriyā ।
sāvitryā spardhamāneva svargakāmātivartinī ।।
tasyāmupāsate devā munayaśca mahaujasaḥ ।
mahāyogīśvaraṃ siddhyai yamādyairbhūtavedhasam ।।
tadīśabhāge tasyādreḥ śṛṅgamādityasannibham ।
yattajjyotiṣkamityāhuḥ sadā paśupatipriyam ।।
tasya sānuṣu haimeṣu ratnacitreṣu saṃsthitāḥ ।
skandanandimahākāla- gaṇeśādigaṇāvarāḥ ।।
mūrdhni devādidevasya sthānaṃ tripuravidviṣaḥ ।
rudrāyutagaṇairjuṣṭaṃ brahmādyaiśca surottamaiḥ ।।
iti meruradho asyānte dikṣu ye bhūdharāḥ sthitāḥ ।
tacchiṣṭāni navadvīpe varṣāṇyasminnibodha me ।।
niṣadho hemakūṭaśca himavāṃścācalottamāḥ ।
merordakṣiṇato nīlaḥ śvetaḥ śṛṅgīti vāmataḥ ।।
sahasradvayaviṣkambhā daśotsedhā navāntarāḥ ।
prāgāyataḥ suparvāṇāḥ sāgarāhitakoṭayaḥ ।।
tadardhenāttaviṣkambhau mālyavadgandhamādanau ।
yāmyottarau prākpratīcyor merutastāvadantarau ।।
paścānmālyavataḥ prācyāṃ gandhamādanaśailataḥ ।
ilāvṛtaṃ nīlagirer yāmyato niṣadhādudak ।।
bhadrāśvaṃ mālyavatprācyāṃ varṣaṃ bhadrajanākulam ।
suketanaṃ ketumālaṃ pratīcyāṃ gandhamādanāt ।।
niṣadhāddharivarṣe yad yāmyato hemakūṭataḥ ।
nāmnā kiṃpuruṣaṃ khyātaṃ bhārataṃ himavadgireḥ ।।
ramyakākhyamudaṅnīlād dhiraṇyaṃ śvetaparvatāt ।
yaduttare śṛṅgavataḥ kuruvarṣaṃ taducyate ।।
niṣkambhaśailāścatvāro meroḥ sthairyāya vedhasā ।
lakṣārdhonnataḥ kḷptās [te] teṣāṃ pūrveṇa mandaraḥ ।।
śveto haridrācūrṇābho yāmyato gandhamādanaḥ ।
pratīcyāṃ vipulo nīlaḥ supārśvaḥ saumyato aruṇaḥ ।।
sahasrayojanacchāyās teṣu kalpadrumāḥ sthitāḥ ।
kadambajambvāvaśvattha- nyagrodhau cottarāntikāḥ ।।
jambūphalarasodbhūtā meruṃ paryetya nimnagā ।
viveśa mūlamevāsya kanakīkṛtya tāṃ mahīm ।।
taṃ pītvā pakṣisarpākhu- mṛgaśākhāmṛgādayaḥ ।
babhūvuḥ kāñcanā ye ca sattvāstasyāṃ kṛtāplavāḥ ।।
dvīpaketurabhūjjambūḥ kalpaśākhiṣu satsvapi ।
prabhāvātiśayātkhyātaṃ jambūdvīpamidaṃ tataḥ ।।
prācyāṃ viṣkambhaśailasya mūle caitrarathaṃ vanam ।
saro aruṇodakaṃ nāma tatra hemābjamaṇḍitam ।।
yāmyādrimūle gandharva- surasiddhāpsarovṛtam ।
nandanaṃ mānasaṃ tatra saro mānasataskaram ।।
vaibhrājaṃ vaipule mūle sitodaśca hradottamaḥ ।
devairniṣevyate channaḥ kamalairaṃśumaprabhaiḥ ।।
saupārśve dhṛtimannāma kānanaṃ bhadrako hradaḥ ।
saugandhikāmbujacchannaḥ sevyate pitṛbhiḥ sadā ।।
trayodaśasahasrāyur- jambūphalarasāśanaḥ ।
mervālokopalabdhārtho janaḥ sutvagilāvṛte ।।
varṣāyutāyurnīlābja- dyutiḥ panasasārabhuk ।
ketumāle jano divya- dehabandhaḥ sukhī balī ।।
candrabimbadyutirnīlā- -bjāśano bhadravājini ।
daśavarṣasahasrāyur- duḥkhaśokabhayojjhitaḥ ।।
triṃśadabdasahasrāyuḥ kāmavṛkṣaphalāśanaḥ ।
yugmaprasūtiḥ kuruṣu śyāmāpuṣpadyutirjanaḥ ।।
bhūtavedasahasrau dvāv ekadiksaṃdhilakṣitau ।
somavāyvāśayoḥ siddha- municāraṇasevitau ।।
candrabhadrākarau dvīpau candraraktābjarugjanau ।
ailāvṛtaṃ tayorāyuḥ phalaṃ mūlaṃ ca bhojanam ।।
antarbhāvaḥ kuruṣvabdhau sānnidhyātkīrtitau tataḥ ।
adhyardhāni sahasrāṇi dvādaśāyurhiraṇvati ।।
janasyendutviṣo nityam aśnato lākucaṃ phalam ।
nīlanīrajaramyasya ramyake dvādaśasthitiḥ ।।
janasyābdasahasrāṇi nyagrodhaphalamaśnataḥ ।
rajatadyutirikṣvādas tāvadāyurharau janaḥ ।।
raukmaḥ kiṃpuruṣe plakṣa- bhojano abdāyutasthitiḥ ।
iti kimpuruṣādīni varṣāṇyuktāni yāni te ।।
na teṣvavasthābhedo asti vivartiṣu kṛtādiṣu ।
yugānurūpaprajñāyus tejobaladhanaprajaḥ ।।
kṛṣṭākṛṣṭāśano duḥkha- trayārto bhārate janaḥ ।
guṇa eko yadudyukto neṣṭaṃ kiṃcinna sādhayet ।।
sarvāsāṃ phalabhūmīnāṃ karmabhūḥ kāraṇaṃ yataḥ ।
navābdhisrotasi dvīpā nava cātrārdhakasthale ।।
indradvīpaprabhṛtayo nāmatastānnibodha me ।
indradvīpaḥ kaśeruśca tāmraparṇo gabhastimān ।।
nāgadvīpaścāndramaso gāndharvo vāruṇastathā ।
kumārikākhyo navamo nānāparvatanimnagāḥ ।।
nānājātijanākīrṇā bhāratākhe prakīrtitāḥ ।
āgnīdhro nāma nṛpatir jambūnātho manoḥ kule ।।
tajjātanṛpasaṃjñābhiḥ kathyante bhāratādayaḥ ।
kṣārakṣīradadhisneha- rasamadhvāmṛtodakaiḥ ।।
lakṣādidviguṇā dvīpā jambūdvīpādayo vṛtāḥ ।
śāke śākadrumastvaṅgaḥ śākasaṃjñānibandhanaḥ ।।
kuśo abhūtkāñcanaḥ kauśe svayaṃbhuvi yiyakṣati ।
krauñce krauñco hato daityaḥ krauñcādrau hemakandare ।।
skandena yuddhvā suciraṃ citramayī sumāyinā ।
sa śailastasya daityasya khyātaścitreṇa karmaṇā ।।
ketutāmagamattasya nāmnā krauñcaṃ taducyate ।
śālmale śālmalīvṛkṣo haimaḥ sāhasriko arkabhāḥ ।।
priyo amarāṇāṃ tatketuḥ sa tadākhyānibandhanaḥ ।
gomede gopatirnāma rājābhūdgosavodyataḥ ।।
yājyo abhūdvahnikalpānām autathyānāṃ manoḥ kule ।
sa teṣu hariyajñāya pravṛtteṣu bhṛgūn gurūn ।।
vavre taṃ gautamaḥ kopā- daśapadagamatkṣayam ।
yajñavāṭe asya tā gāvo dagdhāḥ kopāgninā muneḥ ।।
tanmedasā mahī channā gomedaḥ sa tato abhavat ।
nadī puṣkariṇī nāma hemapuṣkaramaṇḍitā ।।
tayā sa puṣkaradvīpaḥ khyāpitaḥ surasevitaḥ ।
yathā kimpuruṣādyeṣu kṛtāvāsaḥ sadā janaḥ ।।
śākadvīpādiṣu tathā kṣīrādikṛtabhojanaḥ ।
himenduhimanīlābja- sasyakasphaṭikadyutiḥ ।।
daśavarṣasahasrāyur- naṣṭaduḥkhaikakaṇṭakaḥ ।
saptamāmudadherarvāk dve koṭī satrikaṃ dalam ।।
pañcāśacca sahasrāṇi karṇāddhemādrigarbhataḥ ।
tato hiraṇmayī bhūmir nānāratnadrumācalā ।।
krīḍārthaṃ vedhasā sṛṣṭā devānāṃ daśakoṭikī ।
lokāloko bahistasyā lokālokaniyāmakaḥ ।।
yojanāyutaviṣkambhas tuṅgaśṛṅgaparicchadaḥ ।
tasya śṛṅgeṣu tīkṣṇāṃśor bhāsaścandrātapopamāḥ ।।
na tāpayati vaikṛṣṭyād dhāmānyāśābhṛtāṃ mune ।
tamaḥ parastānnibiḍaṃ lakṣāṇyekonaviṃśatiḥ ।।
catvāriṃśatsahasrāṇi pañcatriṃśacca koṭayaḥ ।
saptaviṃśatilakṣāṇi koṭiścaikā samudrarāt ।।
haimaṃ kaṭāhakaṃ koṭir garbhādeti samantataḥ ।
tithilakṣo bhuvarloko dhruvaprānto mahītalāt ।।
tadūnakoṭisvarlokaḥ svargivaryasamāśrayaḥ ।
mahardvikoṭiryatrāste marīcyādimunivrajaḥ ।।
jano aṣṭakoṭyavacchinnaḥ pitṛjahnujanāśrayaḥ ।
tapo arkakoṭiryatrāste mahāyogī sanandanaḥ ।।
ṛbhuḥ sanatkumāraśca sanakaśca mahātapāḥ ।
tataḥ satya[ma]dhiḥsthānaṃ satyalokaḥ svayambhuvaḥ ।।
kāmātiśayasampannaḥ koṭayo nava sapta ca ।
sāvitrī mūrtimatyāste yatra vedāśca sānugāḥ ।।
tataścatasraḥ ṣaṭ ceti madhutripuravidviṣoḥ ।
sthāne jyotiṣmatīcitre koṭiraṇḍakaṭāhakaḥ ।।
śatakoṭipravistīrṇa iti brahmāṇḍagolakaḥ ।
bhūyasā tulya evāyaṃ sarvasrotaḥsu mānataḥ ।।
tasya prācīṃ diśaṃ śakraḥ pātyagniḥ pūrvadakṣiṇām ।
dakṣiṇāṃ bhūtasaṃhartā rākṣaso dakṣaṇāparām ।।
paścimāṃ varuṇo devo nabhasvān paścimottarām ।
udīcīṃ somayakṣeśāv īśaḥ prāguttarāṃ diśam ।।
ūrdhve brahmā hariradhaḥ sarvārthāvahitāḥ sadā ।
eṣāmapi niyantāro rudrā daśa daśa sthitāḥ ।।
bhūmimanto apyamī yeṣāṃ notkrāmanti bhayātpadam ।
nānārūpairmahāvīryais taruṇārkasamaprabhaiḥ ।।
vṛtā nānāyudhadharair nāmabhistānnibodha me ।
budhnavajraśarīrāja- kapālīśapramardanāḥ ।।
prāgvibhūtyavyayau śāsta pinākī tridaśādhipaḥ ।
bhasmakṣayāntakahara- jvalanāgnihutāśanāḥ ।।
piṅgalaḥ khādako babhrur dahanaścāgnidiggatāḥ ।
vidhātṛdhātṛkartrīśa- kālamṛtyuviyojakāḥ ।।
yāmyadharmeśasaṃyoktṛ- harāśca yamanāyakāḥ ।
nirṛtirmāraṇakrodha- hantṛdhūmravilohitāḥ ।।
ūrdhvaliṅgavirūpākṣa- daṃṣṭribhīmāḥ palādapāḥ ।
balātibalapāśāṅga- śvetabhūtajalāntakāḥ ।।
mahābalamahābāhu- sunādyabdaravāḥ kapāḥ ।
laghuśīghramahadvega- sūkṣmatīkṣṇakṣayāntakāḥ ।।
kapardyabdeśapañcānta- pañcacūḍāśca vāyupāḥ ।
nidhīśo rūpavān dhanya- saumyaśāntajaṭādharāḥ ।।
kāmaprasādalakṣmīśa- prakāśāścenduyakṣapāḥ ।
vidyeśasarvavijjñāna- vedavijjyeṣṭhavedagāḥ ।।
vidyāvidhātṛbhūteśa- balipriyasukhādhipāḥ ।
śambhurgaṇādhyakṣavibhu- tryakṣacaṇḍāmarastutāḥ ।।
vicakṣaṇanabholipsu- saṃvivāhāśca mūrdhani ।
krodhanānilabhugbhogi- grasanodumbareśvarāḥ ।।
vṛṣo viṣadharo ananto vajro daṃṣṭrī ca viṣṇupāḥ ।
tato ambhaḥpramukhā bhoga- bhūmayastāsu saṃsthitāḥ ।।
pañcāṣṭakā niyoktṝṇāṃ kṣetrāvāptaphalaśriyaḥ ।
bhārabhūtyāṣāḍhiḍiṇḍi- lākulyamarapuṣkarāḥ ।।
prabhāsanaimiṣau ceti guhyāṣṭakamidaṃ jale ।
śrīśālajalpakedāra- bhairavāmrātakeśvarāḥ ।।
hariścandramahākālam adhyāḥ sātipadā rucau ।
mahendrabhīmavimala- kurukṣetragayākhalāḥ ।।
sanāpadottarāḥ sāṭṭa- hāsāḥ sanākhalāḥ khage ।
sthāṇusvarṇākṣagokarṇa- bhadrakarṇamahālayāḥ ।।
vastrapadāvimukhāhva- rudrakoṭyaḥ khamaṇḍale ।
pavitrāṣṭakamityāhur garve mātrendriyagocare ।।
sthāṇvaṣṭakaṃ dvijaśreṣṭha nāmataḥ kathayāmi te ।
mākoṭamaṇḍaleśāna- dviraṇḍachagalāṇḍakāḥ ।।
sthūlasthūleśvarau śaṅku- karṇakālañjarāvapi ।
sūkṣmāmarapurāṇyaṣṭau buddhau paiśācamāditaḥ ।।
rākṣasaṃ yākṣagāndharvaṃ māhendraṃ ca maharddhimat ।
saumyaṃ prājeśvaraṃ brāhmaṃ dīptaṃ paramayā śriyā ।।
gauṇe yogīśadhāmāni tvakṛtaṃ kṛtaraibhavam ।
kṛtabhairavam KSTS
brāhmavaiṣṇavakaumāram aumaṃ śraikaṇṭhamantataḥ ।।
vīrabhadrasya rucimad ddhāma yogivarastutam ।
svapadādho adhikārastha- sarvarudrādhikaśriyaḥ ।।
vāmadevabhavānanta- bhīmomāpatyajeśvarāḥ ।
sarveśāneśvarāveka- vīraikaśivasaṃjñitau ।।
ugraḥ pracaṇḍadṛk ceśo guṇānāṃ mūrdhni saṃsthitāḥ ।
tapasā guruṇopāsya krodhādīn gurutāṃ matāḥ ।।
svādhikāravidhau tīkṣṇā rudrāḥ sarvārthadṛkkriyāḥ ।
tebhyo daśaguṇaśrīkān pradhānādhipatīñchṛṇu ।।
krodheśacaṇḍasaṃvarta- jyotiḥpiṅgalasūragāḥ ।
pañcāntakaikavīrau ca śikheda iti te smṛtāḥ ।।
sarvendriyaḥ sarvatanuḥ sarvāntaḥkaraṇāśrayaḥ ।
puruṣe niyatau yantā kāle kalanaśaktimān ।।
bhuvaneśamahādeva- vāmadevabhavodbhavāḥ ।
ekapiṅgekṣaṇeśānā- -ṅguṣṭhamātrāśca bhāsvarāḥ ।।
parameśopamā rāga- vidyāgarbhe kalāpade ।
mahāpuracatuḥṣaṣṭi- maṇḍale maṇḍalādhipāḥ ।।
anantastrikalo goptā kṣemīśo brahmaṇaḥ patiḥ ।
dhruvatejodhiṣau rudrau gahaneśaśca viśvarāṭ ।।
māyādhikāriṇo rudrā maṇḍalādhipatīśvarāḥ ।
saṃsāracakrakārūḍha- bhūtagrāmavivartakāḥ ।।
etāvatyeva ghoreyaṃ sarvabhūtabhavāvaniḥ ।
sīdantyajñānino yasyāṃ paṅke gāva ivācalāḥ ।।
bhṛguṇī brahmavetālī sthāṇumatyambikā parā ।
rūpiṇī nandinī jvālā saptasaptārbudeśvarāḥ ।।
vidyārājñyastu kathitā vidyāyāṃ rudrasaṃstutāḥ ।
tāsāmupari dīptaśrīr devo vidyādhipaḥ sthitaḥ ।।
mantreśeśacidāviṣṭa- rudravyūhāṣṭakānugaḥ ।
ucchuṣmāḥ śambarāścaṇḍā mahāvīryāḥ padadruhaḥ ।।
rudrā gaṇāḥ sadikpālāḥ śāstrāṇi patayastataḥ ।
te cānantaprabhṛtayo gaditā eva nāmataḥ ।।
svasvarūpāśca te vipra pūrvaṃ praśnānuṣaṅgataḥ ।
sādāśive pavitrāṅga- sakalādiparicchadaḥ ।।
devaḥ sadāśivo bindau nivṛttyādikaleśvarāḥ ।
nāde dhvanipatiḥ śaktau sarvaśaktimatāṃ varaḥ ।।
yonirviśvasya vāgīśāḥ patayaḥ parataḥ śivaḥ ।
sadāśivaśivāntādhva- kalpitāṇuvapuḥsthitiḥ ।।
sarvātiśayaviśrāmas tadūrdhvaṃ patayaḥ katham ।
īśānatītya śāntāntaṃ tattvaṃ sādāśivaṃ smṛtam ।।
bhuvanānyapi nādādi- kalā nānyaḥ patiḥ śivāt ।
kiṃtu yaḥ patibhedo asmin sa śāstre śaktibhedavat ।।
kṛtyabhedopacāreṇa tadbhedasthānabhedajaḥ ।
karotyunmīlanaṃ yābhiḥ śaktibhirnaratejasaḥ ।।
tā nivṛttyādisaṃjñānāṃ bhuvanānāmadhīśvarāḥ ।
nivartayati bhūtāni yayā sāsya nivartikā ।।
nivṛttiriti tatsthānaṃ tatreśo api nivṛttimān ।
nivṛttasya gatirbhūyo yayā prācyāvalakṣaṇā ।।
niṣidhyate pratiṣṭhā sā sthānaṃ tavāṃśca tatpatiḥ ।
tyaktvāptagamyaviṣayaṃ yayā jñānaṃ dadātyaṇoḥ ।।
sā vidyā sthānamapyasyā vidyeśaśca tadīśvaraḥ ।
sarvaduḥkhapraśamanaṃ yayāsya kurute haraḥ ।।
sā śāntistatpadaṃ ceti tatkurvan so api śāntimān ।
ūrdhvādhoviṣayāloko mahānyaśca mahattaraḥ ।।
mahattamaśca kriyate cito yābhirvimucyataḥ ।
tā indhikādyāstatsthānaṃ tadvānīśastisṛṣvapi ।।
sarvajñatvādiyoge api niyojyatvaṃ malāṃśataḥ ।
pramārṣṭi tadyayā sāsya mocikā tatpadaṃ ca yat ।।
mocakastatkriyākṛcca yayeśānaṃ karoti tam ।
sordhvagā tatpadaṃ ceti tadīśaścordhvagāpatiḥ ।।
ye api tatpadamāpannāḥ śaivasādhanayogataḥ ।
te tatsthityantamāhlādaṃ prāpya yānti paraṃ padam ।।
na ca sṛṣṭyādi kurvanti svārthaniṣṭhā hi te yataḥ ।
iti sādāśivaṃ tattvaṃ vyākhyātaṃ leśatastava ।।
śaktāvapyevamityeṣa sakalaḥ kṛtyayogataḥ ।
kṛtyaṃ tadādiviṣayaṃ niṣkalo anyatra sarvadā ।।
bhūmiprādhānikagranthi- vidyābindukalādiṣu ।
guṇakārāḥ daśādyāḥ syur nādakoṭeradho mune ।।
ūrdhvaṃ kalāyā vidyādhaḥ śrūyante gahanādhipāḥ ।
tadantarālametāvad iti dhījātra lakṣaṇā ।।
dvayorapyadhvanorevaṃ kramaprasavayoginoḥ ।
vilayaḥ prātilomyena śaktitattvadvayāvadhiḥ ।।
vyastasyātha samastasya vilayaḥ sa kathaṃ kiyān ।
tattvamārgasya bhagavan brūhi sarvārthadarśyasi ।।
mahāsvāpe samastasya vyastasyāvāntaro layaḥ ।
sargo apyevaṃ sthiteḥ kālaḥ kathyamāno avadhāryatām ।।
caturyugasahasrāntam aharhemāṇḍajanmanaḥ ।
niśā tāvatyahorātra- mānenābdaparārdhake ।।
vilayo vyutkrameṇaiṣa prakṛtyādi nivāryate ।
tadā rudraśataṃ vīra- śrīkaṇṭhau ca pradhānapāḥ ।।
śaktyākramya jagatsūkṣmaṃ sūkṣmadehāṃśca cidvataḥ ।
prakṛtisthāśayān kālaṃ tatsvāpāntamupāsate ।।
śiveṣṭamantrabhṛnnunna- maṇḍalādhipatīritāḥ ।
kāle jagatsamutpādya svādhikāraṃ prakurvate ।।
karma dharmādikaṃ tacca guṇatvena matau sthitam ।
guṇino na guṇo apaiti prakṛtāvucyate katham ।।
satyaṃ buddhiguṇaḥ karma nāpaiti guṇino guṇaḥ ।
dehākṣaphalabhūmīnāṃ tātsthyāt tatropacaryate ।।
ādhāre kāraṇe kārye samīpe copakārake ।
dharmādyanukṛtau ceti lakṣaṇāṃ sūrayo jaguḥ ।।
evaṃ guṇādisargāṇāṃ parārdhe guṇakāraṇam ।
kalā leḍhi kalāṃ māyā svādhikāraparāṅmukhī ।।
tannivṛttau nivartante devāstadadhikāriṇaḥ ।
sargasthityādiko yasmād adhikārastadāśrayaḥ ।।
evaṃ mantreśamukhyeṣu viśatsvabhimataṃ padam ।
vidyāmatti sadātattvaṃ tadbindurbaindavaṃ dhvaniḥ ।।
nādamatti parā śaktiḥ śaktimīṣṭe svayaṃ haraḥ ।
bhavināṃ viśramāyaivaṃ māyāyāśca paraḥ śivaḥ ।।
ākalayya svadṛkśaktyā svāpaṃ sṛṣṭyai pravartate ।
evaṃ tattvāni bhāvāśca bhuvanāni vapūṃṣi ca ।।
śuddhāśuddhādhvanorvipra vyākhyātāni samāsataḥ ।
vidyā pañcāṇudehāśca bindurnādo atha kāraṇam ।।
pañcaskandhaḥ paro mārgaḥ kva bhāvāḥ pratyayaḥ sthitāḥ ।
nādaḥ sūkṣmaḥ kalā kāla- rāgayugme sapūruṣe ।।
sthūlaḥ pañcakalo nādaḥ pañcatattvāśrayo mune ।
pradhānādicaturgranthi- nidhirbinduścatuṣkalaḥ ।।
garve manomukhā devā buddhau bhāvādayaḥ sthitāḥ ।
pañcamantratanurdevaḥ sthitastanmātrapañcake ।
sūkṣmabhūteṣu mantreśā mantrāḥ sthūleṣu saṃsthitāḥ ।।
iti yadaṇunirodhi dhvāntabījādyadṛṣṭaṃ paśumatasṛtadṛgbhiḥ pāśajālaṃ subhūyaḥ ।
tadupaśamanimittaṃ vakṣyamāṇakriyāto rucadavihataśaktiḥ śāmbhavī mantrasampat ।।

samāptaśca vidyāpādaḥ

yenāṇūnāmuṣitamamalaṃ dṛkkriyākhyasvarūpaṃ yatsadbhāvādbhavajalanidhau jantujātasya pātaḥ ।
durvāraṃ tatkṣapayati tamo yatprasādastamīśaṃ caryāpāde vivṛtiracanāṃ kurmahe sampraṇamya ।।
athāto deśikādīnāṃ sāmānyācārasaṃgrahaḥ ।
paraścāvasaraprāptaḥ samāsenopadiśyate ।।
deśiko mantravṛttiśca putrakaḥ samayī ca yaḥ ।
catvāra ete śaivāḥ syur vratino avratino api vā ।।
vratino jaṭilā muṇḍās teṣvagryā bhasmapāṇḍarāḥ ।
tilakaiḥ puṇḍrakaiḥ paṭṭair bhūṣitā bhūmipādayaḥ ।।
jaṭā na śūdro vibhṛyān nājño nāpi pramādavān ।
na yoṣinna vayontasthā na rogī vikalo api vā ।।
kalātattvapavitrāṇu- śaktimantreśasaṃkhyayā ।
vibhajya keśānsampātya pratyaṃśaṃ saṃhitāṇubhiḥ ।।
vrateśvarasya purato badhnīyācchivatejasā ।
mantriṇaḥ sādhyamantreṇa hṛdā putrakayogyayoḥ ।।
kṛmighnadravyamiśreṇa bhasmanā traiphalena ca ।
sāyacūrṇena vā puṣṭiṃ nayettā bhautikavratī ।।
bhautikavratinaste syur yeṣāṃ sāvadhikaṃ vratam ।
dehapātāntakaṃ yeṣāṃ te niṣṭhāvratinaḥ smṛtāḥ ।।
guravaḥ putrakā ye ca na prāthamikasādhakāḥ ।
pūrṇavratāvadhiḥ samyag vrateśāyārpitavrataḥ ।।
nyastavratāṅgaḥ satpatnī- parigrahavibhūtimān ।
bhautikaḥ kāmya ityuktaḥ satsāntānika eva vā ।।
sādhako lokadharmī yaḥ putrakaḥ snātako gṛhī ।
samayī prāggṛhasthaśca śaivāḥ syurvratavarjitāḥ ।।
teṣāṃ sādhāraṇaṃ karma sandhyopāsanamarcanam ।
snānādīni tadaṅgāni parvasu dviguṇakriyā ।।
nyagrodhāśvatthapatreṣu vātaghnākṣadaleṣu ca ।
kāṃsye vābhojanaṃ bhaikṣaṃ cāturvarṇyamakutsitam ।।
sarvāmarapratiṣṭhāsu setvādīnāṃ niveśane ।
sīmantonnayanādyeṣu saṃskāreṣvannavarjanam ।।
caruṇā phalamūlairvā haviṣyeṇāpareṇa vā ।
caturdaśyāmathāṣṭamyāṃ pañcadaśyāṃ ca vartanam ।।
vyatīpātadinadhvaṃsa- māsavṛddhyayanādiṣu ।
viśeṣasaṃyamaḥ kāryaḥ śaivānāṃ ca pratarpaṇam ।।
mārgakṣīṇe ripugraste rogārte kṣutprapīḍite ।
sarvātmanā samuddhāraḥ kartavyaḥ śivayoginaḥ ।।
māṃsayoṣinmadhutyāgo vratinaḥ kṣitiśāyitā ।
mātrārakṣaṇamekasya kamaṇḍalusahāyatā ।।
strīgītanartitālāpa- vilāsānāmupekṣaṇam ।
striyā raho avyavasthānaṃ sragabhyaṅgādivarjanam ।।
kṛṣṇapakṣe caturdaśyām aṣṭamyāṃ siddhadarśane ।
śrāddhaṃ parvasu sarveṣu viṣuve cāṣṭakādiṣu ।।
gurutattulyabandhūnāṃ bhrātṝṇāṃ jyāyasāmapi ।
pūjanaṃ madhuparkādyaiḥ svakāle strīniṣevaṇam ।।
maṅgalācārayogitvaṃ gandhamālyādidhāraṇam ।
pṛthakpṛthaktathaiteṣām ācāro api vidhīyate ।।
maheśaśaktinunnānāṃ guruḥ kuryādanugraham ।
parīkṣābhiḥ parijñāya vṛddhoktābhiḥ prayatnavān ।।
akṛtvā śivabhaktānāṃ kṛtvā ca vyabhicāriṇām ।
prāyaścittī bhavedyasmāt kuryādyatnamataḥ param ।।
karma saṃjīvanaṃ kuryād vyabhicāriṇi dīkṣite ।
sṛṣṭitaḥ saṃhitāhomād adhaḥ pūrṇāsamanvitam ।।
saṃjīvanaṃ na dagdhasya karmaṇo asti mṛṣā citaḥ ।
khedanāpāyaśamanaṃ prāyaścittaṃ hi tadguroḥ ।।
darśanāntarasaṃsthābhyaś cyutānāmanuvartinām ।
vidhāyaivaṃ svajātyantaṃ dīkṣāṃ kuryādvilomataḥ ।।
na te mantraprayoktāraḥ punarbhavatayā matāḥ ।
mantrasādhanasaṃsiddheḥ kuryāttānītarāṇyataḥ ।।
vyākuryācchivabhaktebhyas tantrārthaṃ gatamatsaraḥ ।
nyāyato nyāyavartibhyaḥ pālayan gurusantatim ।।
nājīrṇāmlarasodgāre na ca viṇmūtrabādhane ।
na chardyāṃ nātisāre vā nāsnātaḥ kṛtamaithunaḥ ।।
pūte mahītale sthitvā paśuśravaṇavarjite ।
paridhyantaḥsthitaṃ ceṣṭvā śivaṃ praṇavavigraham ।।
gaṇādhyakṣaṃ guruṃ caiva kārakaṃ ca kriyāśrayam ।
pustakaṃ guptasatsūtraṃ vidhāyopari kasyacit ।।
brūyādaṅga paṭhasveti kṛtārthaṃ prāgudaṅmukhaḥ ।
prārabheta gururvyākhyāṃ sambandhārthoktipūrvikām ।।
sroto brūyādanusroto bhedān saṃkhyānameva ca ।
pravṛttaye guruṃ svaṃ ca steyī syāttadakīrtanāt ।।
srotāṃsi kāmikādyūrdhvam asitāṅgādi dakṣiṇam ।
sammohādyuttaraṃ prācyaṃ trotalādi suvistaram ।।
āpyaṃ caṇḍāsidhārādi caṇḍanāthaparigraham ।
śaivaṃ māntreśvaraṃ gāṇaṃ divyamārṣaṃ ca gauhyakam ।।
yoginīsiddhakaulaṃ ca srotāṃsyaṣṭau vidurbudhaḥ ।
pratisroto anuyāyīni tāni brūyādvibhāgaśaḥ ।।
śaivaṃ prāktantranirmāṇam ājñāsiddhamasaṃśayam ।
tadīśānairgaṇairdevair munibhiśca tadicchayā ।।
vijñāya sambhṛtaṃ svoktyā tādākhyaṃ samupāgatam ।
guhyakā bhujagā yakṣā dānavāśca śiveritāḥ ।।
yadūcurupasaṃhṛtya tatsroto gauhyakaṃ smṛtam ।
yoginyo lebhire jñānaṃ sadyo yogāvabhāsakam ।।
yenatadyoginīkaulaṃ nottīrṇaṃ tābhya eva tat ।
tathānyadapi saṃhāro yo miśro miśra eva saḥ ।।
vādibhedaprabhinnatvāt teṣāṃ saṃkhyā na vidyate ।
śaivā raudrā mahābhedā daśāṣṭādaśa cordhvake ।।
raudrā rudraiḥ śivāviṣṭair udgīrṇā na svabuddhitaḥ ।
śaivānāṃ kāmikaṃ pūrvaṃ yogodbhavamacintyakam ।।
kāraṇaṃ jñānamajitaṃ dīptākhyaṃ sūkṣmakaṃ param ।
sāhasramaṃśumatsaṃjñaṃ suprabhiddaśamaṃ viduḥ ।।
raudrāṇāṃ vijayaṃ pūrvaṃ niḥśvāsaṃ pārameśvaram ।
svāyambhuvaṃ tathāgneyaṃ vīrabhadraṃ ca rauravam ।।
makuṭaṃ vimalākhyaṃ ca candrajñānākhyameva ca ।
mukhabimbakamudgītaṃ lalitaṃ siddhasaṃjñakam ।।
santānaṃ caiva śarvoktaṃ kiraṇaṃ vātulaṃ param ।
tadārabhya ciraṃ nāti vyākuryātprathame ahani ।।
prārambhe api na sampraśna- pratipraśnātimātrakam ।
trīṇi mūlāni sūtrāṇi dve tathaikamathāpi vā ।।
vidhāyoparamedūrdhvaṃ vadanvighnairviruddhyate ।
yatra bīja ivārūḍho mahātantrārthapādapaḥ ।।
ābhāti mūlasūtraṃ tad athaśabdādyalaṃkṛtam ।
tasyoddeśakamanyatsyāt saṃkhyāsaṃjñādivācakam ।।
tallakṣaṇaṃ svarūpoktis tadanyo bhāṣyasaṃgrahaḥ ।
brūte ya evaṃ yo adhīte tāvubhau hatakalmaṣau ।।
loke prāpya yaśo dīptaṃ viśetāṃ dhāma śāṃkaram ।
anadhyāye svatantrokta- vidhinā śṛṇvate mṛṣā ।।
śaivaṃ vadannihālpāyur mṛtaḥ pretatvamaśnute ।
nādhyāpayeccaturdaśyām aṣṭamyāṃ pakṣayordvayoḥ ।।
pratipatpañcadaśyośca caturthyāmarkasaṃkrame ।
nirghātolkāmahīkampa- paścāccāpeṣu vāsaraḥ ।।
saṃdhyāstanitadigdāha- pariveṣopaleṣu ca ।
nīhāraprāgdhanurvyoma- pureṣveteṣu darśanāt ।।
kīlake ca ravīndusthe tryahaṃ svarbhānudarśane ।
pañcarātraṃ harimakhe pavitre ca makhadviṣaḥ ।।
biḍālavyālabhekeṣu gateṣvantarato dinam ।
tryahaṃ triphaṇini vyāle dṛṣṭe dviphaṇini dvyaham ।।
antaḥ śavaśrutau dāhe śavagandhe kharānile ।
tadvirāmaṃ vinā khyāta- jantumṛtyau ca vāsaram ।।
gurau māsaṃ śivībhūte bhrātṛśiṣyādike tryaham ।
śaive rājani saptāhaṃ trirātraṃ paśudharmiṇi ।।
svakalpānvayasiddheṣu tathānyeṣvapi deśikaḥ ।
prāgvyākhyānaparāmarśa- samādhāneṣṭikṛdbhavet ।।
samayī putrako vāpi jñātvā kiṃcidapūrvakam ।
nivedayedanujñāto gurave pīṭhavartine ।।
śṛṇuyātsvābhiṣiktādvā yogapīṭheṣṭaśaṃkaraḥ ।
bahiḥ sthito bahiḥsaṃsthāt parasiktādapīṭhagāt ।।
na yāyādanupānatkaḥ kvacinnāpyasahāyavān ।
nātiprāṅnātivelāyāṃ na rātrau na khārātape ।।
na nīcaiḥ saṃvasennnāpi vṛthā yāyādgṛhādgṛham ।
tathā nopahasetkaṃcin nānukuryānna pīḍayet ।।
nāsadācaritaṃ kiṃcid ācaretsa gururyataḥ ।
tadāpannamamānyatvaṃ mantryādiṣu na vāryate ।।

putrakaḥ prātarutthāya samayī ca kṛtāhnikaḥ ।
kṛtapraṇāmo anujñāto guruṇā kṛtyamācaret ।।
adhītya śṛṇuyācchāstraṃ gurutantro gurau vasan ।
tyaktvābhimānamātsarya- ḍambhavyasanasantatim ।।
kaṇṭhaprāvṛtiniṣṭhīva- kāsahāsādi sannidhau ।
gurorna kuryānno vādaṃ kaiścinnotkṛṣṭaveṣavān ।।
udvartanāṅgasaṃskāra- jṛmbhaṇāsanasaṃsthitīḥ ।
samānālāpaparyaṅga- bandhadhyānārcanādikam ।।
na bhuñjānaṃ samādhisthaṃ caṅkramantaṃ kriyodyatam ।
sthitaṃ gurusamīpe vā matimānnābhivādayet ।।
gacchantaṃ pṛṣṭhato yāyād viśantamanusaṃviśet ।
tadvaco nānuyuñjīta śayānaṃ na prabodhayet ।।
anujñātaścaredbhaikṣaṃ prāptamadyānniveditam ।
śayīta supta ityādi kuryādvidhyuditaṃ ca yat ।।
kāmaṃ caredanujñātaḥ putrako dhāmni vā vaset ।
samayī prāggṛhasthaśca yatnenopacaredgurum ।।
sādhyakoṭeralabdhatvāt tallābho api tadāśrayaḥ ।
na cānyavṛttiniṣṭhasya tasmāttatsādhako bhavet ।।
sādhako gurvanujñātaḥ puṇyakṣetraṃ samāśritaḥ ।
sādhyaveṣadharo maunī haviṣyacaruśākabhuk ।।
sahāyavānapramattaḥ phalamūlabhugeva vā ।
iṣṭvā śivaṃ yajet sādhyaṃ japaṃ kuryāttridhoditam ।।
hutvā daśāṃśaṃ tadyāga- kumbhasnātaḥ śubhe dine ।
kṣetrasthaḥ prārabhetkarma caranvā siddhisaṃśrayam ।।
na kaṃcidanugṛhṇīyān na niṣeveta bhartsayet ।
nāsīta ciramanyatra vinā kṣetraparigrahāt ।।
mādhūkarīṃ caredbhikṣāṃ dinārthe savane gate ।
sarvamantramukhe puṇye parameśādhidaivate ।।
tadanirvartya yo aśnāti savanaṃ sūrapūjitam ।
mantrāstaṃ nādhitiṣṭhanti yogapīṭhavyavasthitāḥ ।।
bhīkṣāṃ tu carato bhikṣāṃ nādadyānna vigarhitāt ।
śaivātsvāyambhuvādeśca kutaścilliṅgino api vā ।।
miṣṭānnapracurāṃ bhīkṣāṃ nādadyānnātisaṃskṛtām ।
parihāsādicaturā yatra nāryastato api vā ।।
kṛtarakṣaḥ smarannastraṃ paryaṭenmaunamāsthitaḥ ।
bhikṣāmalabdhvā no kopaṃ kuryānno vidhṛtaściram ।।
na cādhvasu pradhāvatsu noktaḥ kenacidapriyam ।
gurvagniśivavidyābhyaḥ kṣetrapālāya cāṃśakam ।।
samuddhṛtya sahāyena vibhajyādyātkṣitau śuciḥ ।
samācānto japenmantraṃ vaiṣṇave samaye tataḥ ।।
vyatīte kṣetrapālāya svāhetyoṃkārapūrvakam ।
baliṃ ca nairṛte dadyād gandhadhūpapuraḥsaram ।।
tataḥ prasārya saccarma baddhvāsanamatandritaḥ ।
dhyāyanmantraṃ japedvidvān khinnastasmiṃllaghu svapet ।।
samutthāyārdharātre tu kuryātpūjājapādikam ।
tataśca savane brāhme samidādyāharettataḥ ।।
śaivānāvasathaprāptān parayā śraddhayārcayet ।
sampannaiḥ kārakaistāṃśca jñātvā liṅgairyathārhataḥ ।।
na kaṃcitpraṇamed brūyāt sādhyamantraṃ na kasyacit ।
nākṣipedoṣadhīrmantra- gobrāhmaṇatapasvinaḥ ।।
vyaktisthānaṃ śivasyaite śivanindaiva sā yataḥ ।
viśiṣṭenopahāreṇa yajetparvasu śaṃkaram ।।
kṣetrapālaṃ ca sādhyāṇuṃ caruṃ dadyānna kasyacit ।
labdhānujño mṛṣā jātu tiṣṭhennaikamapi kṣaṇam ।।
guptākṣasūtrapūjāṅgaḥ kriyākālavibhāgavit ।
kramaśaḥ siddhimāpnoti siddhikṣetrāṇi saṃcaran ।।
parigṛhyāthavā kṣetraṃ salliṅgādhikṛtaṃ vaset ।
gaṇeśavṛṣabhaskanda- mātṛlokeśakīlitam ।।
dakṣiṇottaradigdvāraṃ śivadhāmānyarakṣitam ।
mahājanākulaṃ dūra- samitpuṣpakuśodakam ।।
sopadravaṃ ca saṃtyajya parigrahaṇamācaret ।
bāṇe liṅge svayaṃvyakte munisiddhaniṣevite ।।
svakalpoktena vidhinā svayaṃ vā parikalpite ।
śuklapakṣe caturdaśyāṃ viśeṣeṇottarāyaṇe ।।
kuryātparigrahaṃ vidvān aṣṭamyāṃ vā samāhitaḥ ।
yāgadhāma vidhāyādā- vastraṃ māheśvaraṃ yajet ।।
japtvā daśasahasrāṇi daśāṃśamanuhomayet ।
bhūrisragbalidhūpādyair iṣṭaliṅgasthaśaṃkaraḥ ।।
nyaseddigīśvarāndikṣu śakrādīn śaṅkuvigrahān ।
nāḍībhūtena sūtreṇa sandhāya bahirālikhet ।।
prākāraṃ bhasmanā dīptam astraṃ māheśvaraṃ japan ।
tadantarakhilairbījair varmālabdhaistaduccaran ।।
prākāraṃ kavacaṃ kuryāt svadhāmno apyevameva hi ।
dhāmaśaṅkuṣu lokeśān pradoṣe prativāsaram ।।
bāhyāvṛtau tadastrāṇi yajedantarghanacchadam ।
kṣetrapālaṃ svadigbhāge parvasu kṣetranemigān ।।
kṣetre yannasti taddūrāt sahāyopahṛtaṃ bhajet ।
na siddhikṣetramutsṛjya padamapyanyato vrajet ।।
varṇalakṣajapānmantro homāca daśamāṃśataḥ ।
svaśāstravihitāṃ vṛttim āsthitasya prasiddhyati ।।
saṃjātavyutkramaḥ kuryāt prāyaścittaṃ vidhisthitam ।
akāmātkāmataḥ kuryāt tadeva triguṇaṃ sudhīḥ ।।
sādhakāhnikavicchede sadyojātāyutaṃ japet ।
śataṃ vā saṃyataprāṇo vāsaraṃ mārutāśanaḥ ।।
vāmasyānnavyatikare hiṃsāyāṃ bahurūpiṇaḥ ।
vaktrasya syandane rātrau divā taddviguṇaṃ japet ।।
dvijādyucchiṣṭasaṃsarge vaktrādyanyatamaṃ guṇam ।
caturdalābjamadhyeṣṭyā tatsthāne pañcamaṃ yajet ।।
ṣaḍahopoṣito lakṣaṃ japedvanyāśano api vā ।
juhuyādayutaṃ jñāte dviguṇaṃ śuddhikāraṇāt ।।
japennirmālyasamparke sarvabrahmāṇi lakṣaśaḥ ।
samagrasaṃhitālakṣaṃ japennirmālyabhojane ।।
vāmādyāḥ patayaḥ śākya- pādārthikakapālinām ।
ajāto adhipatiḥ proktas trayīnaiṣṭhikaliṅginām ।।
tadannabhojane śuddhir jātisamparkaśuddhivat ।
kiṃtvaindavavrataprānte kāpālyannāśane matam ।।
īśānasya japellakṣaṃ tatsaṅkaraviśuddhaye ।
kāpālisaṅkare trīṇi lakṣāṇi kṛtasaṃyamaḥ ।।
pramādāddhārite liṅge bhraṣṭe vā sākṣasūtrake ।
lakṣaṃ japenmaheśasya punaḥ kuryātparigraham ।।
bhraṃśe vā janite bhaṅge daśāṃśo vihito mune ।
tadanyatrārdhamūlaṃ vā sahasraṃ sulaghīyasi ।।
tadvacca paśunā dṛṣṭe spṛṣṭe daśaguṇaṃ japet ।
hāritārdhaṃ guṇacchede saṃkhyāsūtrasya doṣanut ।।
tyāgaśca kaphaviṇmūtra- spṛṣṭasyānyatra taijasāt ।
pramādādyoṣitaṃ gatvā prāṇāyāmāyutaṃ bhajet ।।
dvipañcaguṇitaṃ śuddhyai praṇavoccārasaṃśritam ।
mahāpātakasaṃyoge śivaikādaśikāyutam ।।
japeddaśaguṇaṃ prāṇa- saṃyamī phalamūlabhuk ।
tatsameṣvevameva syāt kiṃ tu prāṇāyatiṃ vinā ।।
pātakeṣu tadanyeṣu kriyāvyatikareṣu ca ।
japedekādaśājātam ekaṃ vā brahmamadhyagam ।।
na grāhyaṃ kārakaṃ kiṃcit sakhyā jātāṃhasāhṛtam ।
ādadāno aparijñānāt pūrvoktādardhamācaret ।।
bahudaivasike yoge tulyaṃ sādharmyayogataḥ ।
jñātvaivaṃ sādhako vidvān sahāyaṃ sadguṇaṃ bhajet ।।
sajātyabhijanopetaṃ yavīyāṃsaṃ guṇādhikam ।
putrakaṃ samayasthaṃ vā susnigdhamaparaṃ tataḥ ।।
sādhakoktaṃ vrataṃ kuryād gururasvavaśo vratī ।
dviguṇaṃ svavaśastāva ccaredasvavaśo vratī ।।
svavaśastriguṇaṃ tryaṃśaṃ vinā tatputrakaścaret ।
putrakārdhaṃ tu samayī pūrvoktānuktapāpmanām ।।
kṛcchraṃ vā pratiṣaṇmāsaṃ pratyabdamathavaindavam ।
parākaṃ taptakṛcchraṃ vā mantrī sānucaraścaret ।।
nirvighnasiddhimanvicchan muktyarthamitare trayaḥ ।
sarvacchidraharaścānyo vidhireṣāṃ nigadyate ।।
yaḥ prāptastapasā devair harātsvavidhipuṣṭaye ।
śrāvaṇe tadupānte vā nabhasye vocyamānavat ।।
śambhoḥ pavitramāpādya pūrayedvārṣikaṃ vidhim ।।
taccilālohamṛdratna- dārujaṃ bhaumasādhitam ।
sarvajñavihitaṃ yāvad bubhukoritarasya vā ।।
ekāṅgulaṃ dvihastāntaṃ ratnajaṃ na paraṃ tataḥ ।
lohādi pāṇiṣaḍḍhāstaṃ dārubhistrividhaṃ param ।।

athātmavatāṃ matvā [vā] svādhikāraṃ suduṣkaram ।
yaterannatmavattāyai deśikādyā jigīṣavaḥ ।।
tadātmavattvaṃ yogitvaṃ jitākṣasyopapadyate ।
prāṇāyāmādyanuṣṭhānāj jitākṣatvaṃ śanaiḥ śanaiḥ ।।
prāṇāyāmaḥ pratyāhāro dhāraṇā dhyānavīkṣaṇe ।
japaḥ samādhirityaṅgāny aṅgī yogo aṣṭamaḥ svayam ।।
prāṇaḥ prāgudito vāyur āyāmo asya prakhedanam ।
preraṇākṛṣṭisaṃrodha- lakṣaṇaṃ kratudoṣanut ।।
tataḥ sukhalavāsvāde teṣāṃ vṛttasya cetasaḥ ।
pratyāhāro vidhātavyaḥ sarvato vinivartanam ।।
tenendriyārthasaṃsarga- vinivṛtteścito matiḥ ।
dhāraṇāyogyatāmeti pade svecchāprakalpite ।।
cintā tadviṣayā dhyānaṃ taccādiṣṭaṃ muhurmuhuḥ ।
tadekatānatāmeti sa samādhirvidhīyate ।।
japastadbhāṣaṇaṃ dhyeya- saṃmukhīkaraṇaṃ mune ।
ūho abhivīkṣaṇaṃ vastu- vikalpānantaroditaḥ ।।
yadā vetti padaṃ heyam upādeyaṃ ca tatsthiteḥ ।
tatpoṣakaṃ vipakṣaṃ ca yacca tatpoṣakaṃ param ।।
eṣu vyastasamasteṣu kṛtayatnasya yoginaḥ ।
vibhānti śaktayo viśvaṃ vyāpya bhānoriva tviṣaḥ ।।
na tamīṣṭe naraḥ kaścit rakṣodānavamānavāḥ ।
rorucānamatītyaitān dṛkkriyāprāṇarociṣā ।।
nivṛttermanaso hetuḥ saṃsargātprāṇakhedanam ।
nivṛttirdhāraṇādīnāṃ mūlaṃ sarvasya tattataḥ ।।
vistareṇa suraśreṣṭha viprakṛṣṭaṃ ca yatsthitam ।
yadanyatsādhanaṃ kiṃcid yogasiddheśca kathyatām ।।
na śakyaṃ vistarādvaktuṃ tatprasaṅgabhayādvidheḥ ।
praśnasyāvaśyavācyatvāt tathāpyuddeśa ucyate ।।
mūtrādyutsṛjya vidhivad ekārdhadaśasaptabhiḥ ।
mṛdbhirliṅgagudāsavya- hastayugmāni śaucayet ।।
dvirvratī trirapaḥ pītvā dvirvimṛjyānanaṃ spṛśet ।
svabāhunābhihṛtkāni dvistrirvā śaucitādharaḥ ।।
hitajīrṇāśanasvasthas trikuḍyāveṣṭite gṛhe ।
bādhāśūnye vanādau vā svāsanastha udaṅmukhaḥ ।।
namaskṛtya maheśānam umāskandagaṇādhipān ।
ṛjugrīvāśirovakṣā nāsāgrāhitadṛgdvayaḥ ।।
pārṣṇibhyāṃ vṛṣaṇau rakṣan dantairdantānasaṃspṛśan ।
viṣṭabhadeho dantāgre jihvāmādāya susthitaḥ ।।
recayecchaktiparyantaṃ puṭenaikena mārutam ।
sa recakastadabhyāsād vedhavikṣiptakarmasu ।।
kramaśaḥ śaktatāmeti vikṛṣṭaviṣayeṣvapi ।
bāhyena vāyunā mūrteḥ śaktisīmaprapūraṇam ।।
pūrakaḥ sa tadabhyāsāt sugurvapi vikarṣayet ।
tyāgasaṃgrahaṇe hitvā nirodhaḥ kumbhakaḥ smṛtaḥ ।।
rodhaśaktistadabhyāsād vyaktimetyanivāritā ।
tathāsya carato vidvān somasūryeśavartmasu ।।
taddharmayogyatāṃ buddhvā yogī saṃsādhayenmatam ।
pūrakaṃ kumbhakaṃ vāpi bhajeccandrapathi sthite ।।
puṣṭimṛtyujayādyarthaṃ svātmano anyasya recakam ।
anagnijvalane vṛkṣa- śoṣaṇe bījanāśane ।।
stobhonmādaviṣoddīpti- pramukheṣu tu recakam ।
dhyānārcanajapādyeṣu dehatyāge ca śāṅkare ।।
kumbhako recakaśceṣṭo dīkṣāsaṃsthāpaneṣu ca ।
yavīyān madhyamo jyeṣṭhaḥ sa tālairdvādaśādibhiḥ ।।
tālo dvādaśabhirjānu- pariṇāhaparibhramaiḥ ।
so api dhyānajapopetaḥ sagarbho anyastadujjhitaḥ ।।
yathā sagarbhaḥ sthairyāya manaso na tathetaraḥ ।
prātarniśākṛtaṃ pāpaṃ dinānte ca divākṛtam ।।
hantyagarbho api devānāṃ pracalatvaṃ pradhāvatām ।
snāto bhavati tīrtheṣu sarvakratuṣu dīkṣitaḥ ।।
potaḥ pitṝṇāṃ yaḥ śaśvat- sagarbhamimamācaret ।
dhyāyedadhvāntagaṃ devaṃ japettadvācakaṃ sadā ।।
kṣityādīnyatha tattvāni tadrūpādhikṛtāni vā ।
yasmānnācetanaṃ tattvaṃ siddhamapyupakārakam ।।
śaivaṃ vapuriti dhyāyed ato yadyatsamīhitam ।
siddhaye dhāraṇādīnāṃ vṛttīnāmanilasya ca ।।
sagarbhaṃ kumbhakaṃ vidvān ātiṣṭhedavikhinnadhīḥ ।
ayamarkaguṇaṃ kālaṃ kṛtacittavyavasthitiḥ ।।
prāpnoti dhāraṇāśabdaṃ dhāraṇāsiddhidānataḥ ।
sthityartho dhāraṇāśabdaḥ sthānārtho apyupacārataḥ ।।
sthānaṃ prāthamikasyemān yavanyādīni netarat ।
tāni hemahimajyotiḥ- kṛṣṇasvacchāni rūpataḥ ।।
vedyardhamaṇḍalatryastra- vṛttapadmākṛtīni tu ।
sthairyāpyāyanaviploṣa- preraṇāśūnyatāptaye ।।
bhavanti vajrakajvālā- binduśūnyānvitāni tu ।
bādhakānyanuvartīni madhyasthānyavagatya ca ।।
yogī vyastasamastāni bibhṛyādiṣṭasiddhaye ।
kva deśe dhāraṇārūpaṃ cintanīyaṃ vipaścitā ।।
kiṃ ca vyastasamastānāṃ phalaṃ brūhi sureśvara ।
hṛdi cetasi vikṣipte dhārayetkṣitimarthavit ।।
jalaṃ pipāsitaḥ kaṇṭhe mande agnau jaṭhare analam ।
prāṇādivṛttisiddhyarthaṃ hṛtkaṇṭhādiṣu mārutam ।।
viṣādyabhibhave vyoma teṣu yatropayogavat ।
khaṃ samasteṣu bhūteṣu vārivāyū śikhikṣitī ।।
vāryagnī bhūmipavanau vārikṣme analānilau ।
madhyasthārātimitrāṇi catuṣke yugmayugmaśaḥ ।।
parijñāyeti matimān yojayediṣṭasiddhaye ।
kāni prāṇādivṛttīnāṃ sthānānyasmin śarīrake ।।
jitāsu tāsu kiṃ ca syād iti brūhi surottama ।
tasya hṛnnābhyuraḥkaṇṭha- pṛṣṭhadeśeṣu dhāraṇāt ।।
jayaḥ praṇayanādīnāṃ vṛttīnāṃ yogino bhavet ।
jitapraṇayano dhatte svecchayā dehamātmanaḥ ।।
jitāpanayano aśnāti śakṛdādi jahāti na ।
vijitonnayano abhyeti vāgvaśitvādikān guṇān ।।
samānavṛtīvijayād bhavettyaktajaro vaśī ।
vapurvihāravaśitā bhavedvinamane jite ।।
paṅkāmbukaṇṭakāsaṅgo vīryamakṣayamadbhutam ।
dhāraṇā dvādaśa dhyānaṃ divyālokapravṛttidam ।।
samādhiraṇimādīnāṃ dvādaśaitāni kāraṇam ।
prāṇāyāmaṃ vināpyevaṃ vaśyātmā cetasi sthitaḥ ।।
samabhyasyannavāpnoti guṇānuktānanantaram ।
yadyadvastu yathoddiṣṭa- kramayogāt prapadyate ।।
tatra tatrāasya cidvyaktis tadvyāptiviṣayā bhavet ।
iti bāhye sthite sarvam ākalayya svacakṣuṣā ।।
sarvān padarthān saṃtyajya śivatattvaṃ samabhyaset ।
śivagarbhān samātiṣṭhan prāṇāyāmādikānapi ।।
jahāti janturyaḥ prāṇān sa śivatvaṃ prapadyate ।
rūpaṃ paraṃ maheśasya dhyātuṃ śakyaṃ na jātucit ।।
vaicitryātkalpitaṃ bhrāntyai tatrāsthā cetasaḥ katham ।
pārthivāpye vicitrāṅke na dhyeye dhāraṇe tadā ।।
tathāpyabhyāsataḥ siddhāḥ śrūyante yoginastayoḥ ।
bhogaviplutacittasya kathaṃ syāccittasaṃsthitiḥ ।।
nādhikṛtyāviraktāṇūn prāhedaṃ sādhanaṃ haraḥ ।
śakyate viṣayīkartuṃ jagadapyakhilaṃ śanaiḥ ।।
kimu citraṃ vapurdāntair vairāgyābhyāsaśālibhiḥ ।
keyaṃ vā rūpakeyattā sarvādhiṣṭhānayoginaḥ ।।
sarvadā sarvabhūtānāṃ sarvākāropakāriṇaḥ ।
sthānarūpapramāṇāni parikalpya svacetasā ।।
yatroparamate cittaṃ tattaddhyeyaṃ punaḥ punaḥ ।
tenāsya cetasaḥ sthairyaṃ saviśeṣaguṇaḥ śanaiḥ ।।
unmīlya yogasaṃskāraṃ hatavighnasya jāyate ।
evamātiṣṭhataḥ samyag vinaivākārakalpanām ।।
akiñciccintakasyāsya rūpamunmīlati svakam ।
sarvārthadṛkkriyārūpam ānandamavyayam [] ।।
yatprāpya na punarduḥkha- yogametyaśivāvaham ।
etatsamastaguhyānāṃ guhyaṃ siddhāmarastutam ।।
sākṣādālocanaṃ śambhor atyutpāvanamuttamam ।
nālpakāloṣitāyaitad deyaṃ nātipramādine ।
nāmedhine nātapase yaśca nābhyarcayecchivam ।।
asyābhyāsāddivyasiddhyaṃśujālair iṣṭān lokān rorucāno vihṛtya ।
kāle hitvāpāsravaṃ dehamāste svātmanyevāścaryacaryādhivāsaḥ ।।