Vāmanadatta Dvayasaṃpattivārttika

oṃ namaḥ śivāya ।

namaḥ paramanāthāya gaṇanāthāya śūline ।
cidpadmāsanasaṃsthāya caturdhābhinnamūrtaye ।। 

avarṇam asvaraṃ dhyātvā vyāpakaṃ parameśvaram ।
vyutthāne yoginām itthaṃ śivatvaṃ jāyate sphuṭam ।। 

tataḥ śaktimayo yogī nādabindvātmavigrahaḥ ।
dvayasampattim āpnoti nirādhārapade sthitaḥ ।। 

ślokadvayam idaṃ yasmāc chivavaktrāgamoditam ।
śuddhaiṣā yogikoṣasya vivṛtyeha pravartate ।। 

ahaṃkāramayī bhūmir buddhibhūmeḥ parā hi sā ।
tayā vyāptam idaṃ sarvaṃ saiva jñātā vimuktidā ।। 

saṃvidrūpā parā śaktir abhinnā pārameśvarī ।
jñānaśaktiḥ punaḥ saiva mantrarūpā prakāśate ।। 

ahaṃkāraḥ smṛto mantraḥ śivaśaktyātmarūpakaḥ ।
yad atrādyam avarṇākyaṃ sa śivaḥ parameśvaraḥ ।। 

nādabindvātmakaṃ yat tu dvitīyā śaktir aiśvarī ।
dvayam etat samākhyātaṃ bījabhūtaṃ carācare ।। 

anena mudritāḥ sarve varṇā aṅgārarūpiṇā ।
śabdabrahma tataḥ prāhur yoginas tattvacintakāḥ ।। 

aprāṇam asvaraṃ dhyātvā paśyantyā nirvibhāgayā ।
cinmātrāmarśayogena vilīnaḥ syāt pare pade ।। 

tathā hi siddhair ādiṣṭaṃ kvacit siddhāntasaṃgrahe ।
nābher ūrdhvaṃ vitastis tu kaṇṭhādhastāt ṣaḍaṅgulam ।। 

hṛdayaṃ madhyadeśe tu padmaṃ tu hṛdi madhyataḥ ।
tatra madhye sthitā sūkṣmā karṇikā tripathopagā ।। 

tatra madhye hy akāraṃ tu svātmatattvaṃ vyavasthitam ।
akārāntaḥ paraṃ sūkṣmaṃ cinmātratattvalakṣaṇam ।। 

tasyāpy upāsā kathitā vijñāne bhairavena tu ।
abindum avisargaṃ ca akāraṃ japato mahān ।। 

udeti devi sahasāj jñānaughaḥ parameśvaraḥ ।
karṇasthāne nirādhārā dvitiyā śaktir aiśvarī ।। 

bījabhūtā kuṇḍalinī nādabindusvarūpiṇī ।
prāṇaśaktir iyaṃ dehe hakārākhyā nadaty alam ।। 

karṇāntaravivare yogī sthagitvā lakṣayet sphuṭam ।
bindurūpā bhruvor madhye viśvasya jananī dhruvā ।। 

lakṣyate yogibhir nityaṃ bhrājamāna svatejasā ।
tasya bimbau tu candrārkau vāmadakṣinanetrayoḥ ।। 

nirāśrayau tu tau kṛtvā viṣed brahma sanātanam ।
vijñānabhairave apy uktaṃ śastre siddhaniṣevite ।। 

sampradāyam imaṃ samyak śṛṇu devi vadāmy aham ।
kaivalyaṃ jāyate sadyo netrayoḥ stabdhamātrayoḥ ।। 

saṃkocaṃ karṇayoḥ kṛtvā hy adhodvāre tathaiva ca ।
anackam ahalaṃ dhyāyan viṣed brahmabilaṃ kṣaṇāt ।। 

iti siddhamukhodgītaṃ svayam eva udāhṛtam ।
mārgenānena saṃsiddhā labhante yoginīpadam ।। 

jākadeśasamudbhūto mīmāṃsāvanakesarī ।
harṣadattetināmā yas tasya sūnor iyaṃ kṛtiḥ ।। 