Haribhadrasūri Śāstravārttāsamuccaya

granthaprastāvanā mokṣa-sādhanarūpa se dharma kī upādeyatā

praṇamya paramātmānaṃ vakṣyāmi hitakāmyayā 
sattvānām alpabuddhīnāṃ śāstravārttāsamuccayam ।। 

yaṃ śrutvā sarvaśāstreṣu prāyas tattvaviniścayaḥ 
jāyate dveṣaśamanaḥ svargasiddhisukhāvahaḥ ।। 

duḥkhaṃ pāpāt sukhaṃ dharmāt sarvaśāstreṣu saṃsthitiḥ 
na kartavyam ataḥ pāpaṃ kartavyo dharmasaṃcayaḥ ।। 

hiṃsānṛtādayaḥ pañca tattvāśraddhānam eva ca 
krodhādayaś ca catvāra iti pāpasya hetavaḥ ।। 

viparītāstu dharmasya eta evoditā buddhaiḥ 
eteṣu satataṃ yatnaḥ samyak kāryaḥ sukhaiṣiṇā ।। 

sādhusevā sadā bhaktyā maitrī sattveṣu bhāvataḥ 
ātmīyagrahamokṣaś ca dharmahetuprasādhanam ।। 

upadeśaḥ śubho nityaṃ darśanaṃ dharmacāriṇām 
sthāne vinaya ityetat sādhusevāphalaṃ mahat ।। 

maitrīṃ bhāvayato nityaṃ śubho bhāvaḥ prajāyate 
tato bhāvodayājjantor dveṣāgnir upaśāmyati ।। 

aśeṣadoṣajananī niḥśeṣaguṇaghātinī 
ātmīyagrahamokṣeṇa tṛṣṇāpi vinivarttate ।। 

evaṃ guṇagaṇopeto viśuddhātmā sthirāśayaḥ 
tattvaviddhiḥ samākhyātaḥ samyag dharmasya sādhakaḥ ।। 

upādeyaś ca saṃsāre dharma eva buddhaiḥ sadā 
viśuddho muktaye sarvaṃ yato anyad duḥkhakāraṇam ।। 

anityaḥ priyasaṃyoga iherṣyāśokavatsalaḥ 
anityaṃ yauvanaṃ cāpi kutsitācaraṇāspadam ।। 

anityāḥ sampadas tīvrakleśavargasamudbhavāḥ 
anityaṃ jīvitaṃ ceha sarvabhāvanibandhanam ।। 

punarjanma punarmṛtyur hīnādisthānasaṃśrayaḥ 
punaḥ punaś ca yad ataḥ sukham atra na vidyate ।। 

prakṛtyasundaraṃ hy evaṃ saṃsāre sarvam eva yat 
ato atra vada kiṃ yuktā kvacidāsthā vivekinām ।। 

muktvā dharmaṃ jagad vandyam akalaṅkaṃ sanātanam 
parārthasādhakaṃ dhīraiḥ sevitaṃ śīlaśālibhiḥ ।। 

āha tatrāpi no yuktā yadi samyag nirūpyate 
dharmasyāpi śubho yasmād bandha eva phalaṃ matam ।। 

na cāyasasya bandhasya tadā hemamayasya ca 
phale kaścid viśeṣo asti pāratantryāviśeṣataḥ ।। 

tasmād adharmavat tvājyo dharmo apy evaṃ mumukṣubhiḥ 
dharmādharmakṣayānm uktir munibhir varṇitā yataḥ ।। 

ucyate evam evaitat kintu dharmo dvidhā mataḥ 
saṃjñānayoga evaikas tathānyaḥ puṇyalakṣaṇaḥ ।। 

jñānayogas tapaḥ śuddham āśaṃsādoṣavarjitam 
abhyāsātiśayād uktaṃ tad vimukteḥ prasādhanam ।। 

dharmas tadapi cet satyaṃ kiṃ na bandhaphalaḥ sa yat 
āśaṃsā varjito anyo api kiṃ naivaṃ ced na yat tathā ।। 

bhogamuktiphalo dharmaḥ sa pravṛttītarātmakaḥ 
samyagmithyādirūpaś ca gatis tantrāntareṣv api ।। 

tam antareṇa tu tayoḥ kṣayaḥ kena prasādhyate 
sadā syān na kadācid vā yady ahetuka eva saḥ ।। 

tasmād avaśyam eṣṭavyaḥ kaścid hetus tayoḥ kṣayeṃ 
sa eva dharmo vijñeyaḥ śuddho muktiphalapradaḥ ।। 

dharmādharmakṣayān muktir yac coktaṃ puṇyalakṣaṇam 
heyaṃ dharmaṃ tadāśritya na tu saṃjñānayogakam ।। 

atas tatraiva yuktāsthā yadi samyag nirūpyate 
saṃsāre sarvam evānyat darśitaṃ duḥkhakāraṇam ।। 

tasmāc ca jāyate muktir yathā mṛtyādivarjitā 
tathopariṣṭād vakṣyāmaḥ samyakśāstrānusārataḥ ।। 

idānīṃ tu samāsena śāstrasamyaktvam ucyate 
kuvādiyuktyapavyākhyānirāsenāvirodhataḥ ।। 

bhūtacaitanyavāda-khaṇḍana

pṛthivyādimahābhūtakāryamātram idaṃ jagat 
na cātmadṛṣṭasadbhāvaṃ manyante bhūtavādinaḥ ।। 

acetanāni bhūtāni na taddharmo na tatphalam 
cetanāsti ca yasyeyaṃ sa evātmeti cāpare ।। 

yadīyaṃ bhūtadharmaḥ syāt pratyekaṃ teṣu sarvadā 
upalambhyeta sattvādikāṭhinatvādayo yathā ।। 

śaktirūpeṇā sā teṣu sadāto nopalabhyate 
na ca tenāpi rūpeṇa satyasaty eva cen na tat ।। 

śaktivetanayoraivyaṃ nānātvaṃ vātha sarvathā 
aikye sā cetaneveti nānātve anyasya sā yataḥ ।। 

anabhivyaktir apy asyā nyāyato nopapadyate 
āvṛtir na yad anyena tattvasaṃkhyāvirodhataḥ ।। 

na cāsau tatsvarūpeṇa teṣām anyatareṇa vā 
vyañjakatvapratijñānāt nāvṛtir vyañjakaṃ yataḥ ।। 

viśiṣṭapariṇāmabhā-ve api hy atrāvṛtir na vai 
bhāvatāptestathā nāmavyañjakatvaprasaṅgataḥ ।। 

na cāsau bhūtabhinno yat tato vyaktiḥ sadā bhavet 
bhede tvadhikabhāvena tattvasaṃkhyā na yujyate ।। 

svakāle abhinna ity evaṃ kālābhāve na saṅgatam 
lokasiddhāśraye tv ātmā hanta ! nāśrīyate katham ।। 

nātmāpi loke no siddho jātismaraṇasaṃśrayāt 
sarveṣāṃ tadabhāvaś ca citrakarmavipākataḥ ।। 

loke api naikataḥ sthānād āgatānāṃ tathekṣyate 
aviśeṣeṇa sarveṣām anubhūtārthasaṃsmṛtiḥ ।। 

divyadarśanataś caiva tacchiṣṭāvyabhicārataḥ 
pitṛkarmādisiddheś ca hanta ! nātmāpy alaukikaḥ ।। 

kāṭhinyābodharūpāṇi bhūtāny adhyakṣasiddhitaḥ 
cetanā tu na tadrūpā sā kathaṃ tatphalaṃ bhavet ? ।। 

pratyekam asatī teṣu na ca syād reṇutailavat 
satī ced upalabhyeta bhinnarūpeṣu sarvadā ।। 

asat sthūlatvam aṇvādau ghaṭādau dṛśyate yathā 
tathāsatyeva bhūteṣu cetanāpīti cen matiḥ ।। 

nāsat sthūlatvam aṇvādau tebhya eva tadudbhavāt 
asatastatsamutpādo na yukto atiprasaṅgataḥ ।। 

pañcamasyāpi bhūtasya tebhyo asattvāviśeṣataḥ 
bhaved utpattir evaṃ ca tattvasaṃkhyā na yujyate ।। 

na tajjananasvabhāvāś cet te atra mānaṃ na vidyate 
sthūlatvotpāda iṣṭaś cet tatsadbhāve apy asau samaḥ ।। 

na ca mūrttāṇusaṅghātabhinnaṃ sthūlatvam ity adaḥ 
teṣām eva tathābhāvo nyāyyaṃ mānāvirodhataḥ ।। 

bhede tadadalaṃ yasmāt kathaṃ sadbhāvam aśnute 
tadabhāve api tadbhāve sadā sarvatra vā bhavet ।। 

na caivaṃ bhūtasaṅghātamātraṃ caitanyam iṣyate 
aviśeṣeṇa sarvatra tadvat tadbhāvasaṅgateḥ ।। 

evaṃ sati ghaṭādīnāṃ vyaktacaitanyabhāvataḥ 
puruṣān na viśeṣaḥ syāt sa ca pratyakṣabādhitaḥ ।। 

atha bhinnasvabhāvāni bhūtāny eva yatastataḥ 
tatsaṃghāteṣu caitanyaṃ na sarveṣv etad apy asat ।। 

svabhāvo bhūtamātratve sati nyāyān na bhidyate 
viśeṣaṇaṃ vinā yasmān na tulyānāṃ viśiṣṭatā ।। 

svarūpamātrabhede ca bhedo bhūtetarātmakaḥ 
anyabhedakabhāve tu sa evātmā prasajyate ।। 

havir guḍakaṇikkādidravyasaṅghātajāny api 
yathā bhinnasvabhāvāni khādyakāni tatheti cet ।। 

vyaktimātrata evaiṣāṃ nanu bhinnasvabhāvatā 
rasavīryavipākādikāryabhedo na vidyate ।। 

tadātmakatvamātratve saṃsthānādivilakṣaṇā 
yatheyam asti bhūtānāṃ tathā sāpi kathaṃ na cet ।। 

kartrabhāvāt tathā deśakālabhedādyayogataḥ 
na cāsiddhamado bhūtamātratve tadasaṃbhavāt ।। 

tathā ca bhūtamātratve na tatsaṅghātabhedayoḥ 
bhedakābhāvato bhedo yuktaḥ samyag vicintyatām ।। 

ekas tathāparo neti tanmātratve tathāvidhaḥ 
yatas tad api no bhinnaṃ tatas tulyaṃ ca tat tayoḥ ।। 

syādetad bhūtajatve api grāvādīnāṃ vicitratā 
lokasiddheti siddhaiva na sā tanmātrajā nanu ।। 

adṛṣṭākāśakālādisāmagrītaḥ samudbhavāt 
tathaiva lokasaṃvitter anyathā tadabhāvataḥ ।। 

na ceha laukiko mārgaḥ sthito asmābhir vicāryate 
kiṃ tv ayaṃ yujyate kveti tvannītau coktavan na saḥ ।। 

mṛtadehe ca caitanyam upalabhyeta sarvathā 
dehadharmādibhāvena tat taddharmādi nānyathā ।। 

na ca lāvaṇyakārkaśyaśyāmatvair vyabhicāritā 
mṛtadehe api sadbhāvād adhyakṣeṇaiva saṃgateḥ ।। 

na cel lāvaṇyasadbhāvo na sa tanmātrahetukaḥ 
ata evānyasadbhāvād asty ātmeti vyavasthitam ।। 

na prāṇādir asau mānaṃ kiṃ tadbhāve api tulyatā 
tadabhāvād abhāvaś ced ātmābhāve na kā pramā ।। 

tena tadbhāvabhāvitvaṃ na bhūyo nalikādinā 
saṃpādite apy etat siddheḥ so anya eveti ced na tat ।। 

vāyusāmānyasaṃsiddhes tatsvabhāvaḥ sa neti cet 
atrāpi na pramāṇaṃ vaś caitanyotpattir eva cet ।। 

na tasyām eva saṃdehāt tavāyaṃ kena neti cet 
tattatsvarūpabhāvena tadabhāvaḥ kathaṃ nu cet ।। 

tadvailakṣaṇyasaṃvitteḥ mātṛcaitanyaje hy ayam 
sute tasmin na doṣaḥ syān na na bhāve asya mātari ।। 

na ca saṃsvedajādyeṣu mātrabhāvena tad bhavet 
pradīpajñātam apy atra nimittatvān na bādhakam ।। 

itthaṃ na tadupādānaṃ yujyate tat kathaṃcana 
anyopādānabhāve ca tad evātmā prasajyate ।। 

na tathābhāvinaṃ hetum antareṇopajāyate 
kiñcin naśyati naikāntād yathāha vyāsamaharṣiḥ ।। 

nāsato vidyate bhāvo nābhāvo vidyate sataḥ 
abhayor api dṛṣṭo antas tv anayos tattvadarśibhiḥ ।। 

nābhāvo bhāvam āpnoti śaśaśṛṅge tathāgateḥ 
bhāvo nābhāvam etīha dīpaś cen na sa sarvathā ।। 

evaṃ caitanyavān ātmā siddhaḥ satatabhāvataḥ 
paraloky api vijñeyo yuktimārgānusāribhiḥ ।। 

maiṃ viṣayaka pratyakṣa anubhava se ātmā kī siddhi

sato asya kiṃ ghaṭasyeva pratyakṣeṇa na darśanam 
asty eva darśanaṃ spaṣṭam ahaṃpratyayavedanāt ।। 

bhrānto ahaṃ gurur ity eṣaḥ satyam anyas tv asau mataḥ 
vyabhicāritvato nāsya gamakatvam athocyate ।। 

pratyakṣasyāpi tat tyājyaṃ tatsadbhāvāviśeṣataḥ 
pratyakṣābhāsam anyac ced vyabhicāri na sādhu tat ।। 

ahaṃpratyayapakṣe api nanu sarvam idaṃ samam 
atas tadvad asau mukhyaḥ samyak pratyakṣam iṣyatām ।। 

gurvī me tanur ity ādau bhedapratyayadarśanāt 
bhrāntatābhimatasyaiva sā yuktā netarasya tu ।। 

ātmanātmagraho apy asya tathānubhavasiddhitaḥ 
tasyaiva tatsvabhāvatvāt na tu yuktyā na yujyate ।। 

na ca buddhiviśeṣo ayam ahaṃkāraḥ prakalpyate 
dānādibuddhikāle api tathāhaṃkāravedanāt ।। 

ātmanātmagrahe tasya tatsvabhāvatvayogataḥ 
sadaivāgrahaṇaṃ hy evaṃ vijñeyaṃ karmadoṣataḥ ।। 

ataḥ pratyakṣasaṃsiddhaḥ sarvaprāṇabhṛtām ayam 
svayaṃjyotiḥ sadaivātmā tathā vede api paṭhyate ।। 

ātmā tathā karma ke sambandha meṃ matamatāntara

atrāpi varṇayantyeke saugatāḥ kṛtabuddhayaḥ 
kliṣṭaṃ mano asti yan nityaṃ tad yathoktātmalakṣaṇam ।। 

yadi nityaṃ tadātmaiva saṃjñābhedo atra kevalam 
athānityaṃ tataś cedaṃ na yathoktātmalakṣaṇam ।। 

yaḥ kartā karmabhedānāṃ bhoktā karmaphalasya ca 
saṃsarttā parinirvātā sa hy ātmā nānyalakṣaṇaḥ ।। 

ātmatvenāviśiṣṭasya vaicitryaṃ tasya yadvaśāt 
narādirūpaṃ taccitram adṛṣṭaṃ karmasaṃjñitam ।। 

tathā tulye api cārambhe sadupāye api yo nṛṇām 
phalabhedaḥ sa no yukto yuktyā hetvantaraṃ vinā ।। 

tasmādavaśyameṣṭavyaṃ tatra hetvantaraṃ paraiḥ 
tadevādṛṣṭamityāhur anye śāstrakṛtaśramāḥ ।। 

bhūtānāṃ tatsvabhāvatvād ayam ity apy anuttaram 
na bhūtātmaka evātmety etad atra nidarśitam ।। 

karmaṇo bhautikatvena yad vaitad api sāmpratam 
ātmano vyatiriktaṃ tat citrabhāvaṃ yato matam ।। 

śaktirūpaṃ tad anye tu sūrayaḥ saṃpracakṣate 
anye tu vāsanārūpaṃ vicitraphaladaṃ matam ।। 

anye tv abhidadhaty atra svarūpaniyatasya vai 
kartur vinānyasaṃbandhaṃ śaktir ākasmikī kutaḥ ।। 

tatkriyāyogataḥ sā cet tadapuṣṭau na yujyate 
tadanyayogābhāve ca puṣṭir asya kathaṃ bhavet ।। 

asty eva sā sadā kantu kriyayā vyajyate param 
ātmamātrasthitāyā na tasyā vyaktiḥ kadācana ।। 

tadanyāvaraṇābhāvād bhāve vāsyaiva karmatā 
tannirākaraṇād vyaktir iti tadbhedasaṃsthitiḥ ।। 

pāpaṃ tadbhinnam evāstu kriyāntaranibandhanam 
evam iṣṭakriyājanyaṃ puṇyaṃ kim iti nekṣyate ।। 

vāsanāpy anyasaṃbandhaṃ vinā naivopapadyate 
puṣpādigandhavaikalye tilādau nekṣyate yataḥ ।। 

bodhamātrātiriktaṃ tad vāsakaṃ kiñcid iṣyatām 
mukhyaṃ tad eva vaḥ karma na yuktā vāsanānyathā ।। 

bodhamātrasya tadbhāve nāsti jñānam avāsitam 
tato amuktiḥ sadaiva syād vaiśiṣṭyaṃ kevalasya na ।। 

evaṃ śaktyādipakṣo ayaṃ ghaṭate nāpapattitaḥ 
bandhān nyūnātiriktatve tadbhāvān upapattitaḥ ।। 

tasmāt tadātmano bhinnaṃ saccitraṃ cātmayogi ca 
adṛṣṭam avagantavyaṃ tasya śaktyādisādhakam ।। 

adṛṣṭaṃ karma saṃskārāḥ puṇyāpuṇye śubhāśubhe 
dharmādharmau tathā pāśaḥ paryāyās tasya kīrttitāḥ ।। 

hetavo asya samākhyātāḥ pūrvaṃ hiṃsānṛtādayaḥ 
tadvān saṃyujyate tena vicitraphaladāyinā ।। 

naivaṃ dṛṣṭeṣṭabādhā yat siddhiś cāsyānivāritā 
tad enam eva vidvāṃsas tattvavādaṃ pracakṣate ।। 

bhūtacaitanyavādakhaṃḍana kā upasaṃhāra

lokāyatamataṃ prājñair jñeyaṃ pāpaughakāraṇam 
itthaṃ tattvavilomaṃ yat tan na jñānavivardhanam ।। 

indrapratāraṇāyedaṃ cakre kila bṛhaspatiḥ 
ado api yuktiśūnyaṃ yan nettham indraḥ pratāryate ।। 

tasmād duṣṭāśayakaraṃ kliṣṭasattvavicintitam 
pāpaśrutaṃ sadā dhīrair varjyaṃ nāstikadarśanam ।। 

dūsarā stabaka

puṇya, pāpa tathā mokṣa se saṃbaṃdhita kuccha praśna

hiṃsādibhyo aśubhaṃ karma tadanyebhyaś ca tacchubham 
jāyate niyamo mānāt kuto ayam iti nāpare ।। 

āgamākhyāt tadanye tu tac ca dṛṣṭādyabādhitam 
sarvārthaviṣayaṃ nityaṃ vyaktārthaṃ paramātmanā ।। 

candrasūryoparāgādes tataḥ saṃvādadarśanāt 
tasyāpratyakṣe api pāpādau na prāmāṇyaṃ na yujyate ।। 

yadi nāma kvacid dṛṣṭaḥ saṃvādo anyatra vastuni 
tadbhāvas tasya tattvaṃ vā kathaṃ samavasīyate ? ।। 

āgamaikatvatas tac ca vākyādes tulyatādinā 
suvṛddhasaṃpradāyena tathā pāpakṣayeṇa ca ।। 

anyathā vastutattvasya parīkṣaiva na yujyate 
āśaṅkā sarvagā yasmāt chadmasthasyopajāyate ।। 

aparīkṣāpi no yuktā guṇadoṣāvivekataḥ 
mahat saṃkaṭamāyātam āśaṅke nyāyavādinaḥ ।। 

tasmād yathoditāt samyag āgamakhyāt pramāṇataḥ 
hiṃsādibhyo aśubhādīni niyamo ayaṃ vyavasthitaḥ ।। 

kliṣṭād hiṃsādyanuṣṭhānāt prāptiḥ kliṣṭasya karmaṇaḥ 
yathāpathyabhujo vyādher akliṣṭasya viparyayāt ।। 

svabhāva eṣa jīvasya yat tathāpariṇāmabhāk 
badhyate puṇyapāpābhyāṃ mādhyasthyāt tu vimucyate ।। 

sudūram api gatveha vihitāsūpapattiṣu 
kaḥ svabhāvāgamāvante śaraṇaṃ na prapadyate ।। 

pratipakṣasvabhāvena pratipakṣāgamena ca 
bādhitvāt kathaṃ hy etau śaraṇaṃ yuktivādinām ।। 

pratītyā bādhyate yo yat svabhāvo na sa yujyate 
vastunaḥ kalpyamāno api vahnyādeḥ śītatādivat ।। 

vahneḥ śītatvam asty eva tatkāryaṃ kiṃ na dṛśyate 
dṛśyate hi himāsanne katham itthaṃ svabhāvataḥ ।। 

himasyāpi svabhāvo ayaṃ niyamād vahnisaṃnidhau 
karoti dāham ity evaṃ vahnyādeḥ śītatā na kim ।। 

vyavasthābhāvato hy evaṃ yā tvadbuddhir ihedṛśī 
sā loṣṭād asya yat kāryaṃ tat tvattas tatsvabhāvataḥ ।। 

evaṃ subuddhiśūnyatvaṃ bhavato api prasajyate 
astu cet ko vivādo no buddhiśūnyena sarvathā ।। 

anyastvāheha siddhe api hiṃsādibhyo aśubhādike 
śubhāder eva saukhyādi kena mānena gamyate ।। 

atrāpi bruvate kecit sarvathā yuktivādinaḥ 
pratītigarbhayā yuktyā kilaitad avasīyate ।। 

tayāhur nāśubhāt saukhyaṃ tadbāhulyaprasaṃgataḥ 
bahavaḥ pāpakarmāṇo viralāḥ śubhakāriṇaḥ ।। 

na caitad dṛśyate loke duḥkhabāhulyadarśanāt 
śubhāt saukhyaṃ tataḥ siddham ato anyac cāpy ato anyataḥ ।। 

anye punar idaṃ śrāddhā bruvate āgamena vai 
śubhāder eva saukhyādi gamyate nānyataḥ kvacit ।। 

atīndriyeṣu bhāveṣu prāyaḥ evaṃvidheṣu yat 
chadmasthasyāvisaṃvādi mānam atra na vidyate ।। 

yac coktaṃ duḥkhabāhulyadarśanaṃ tan na sādhakam 
kvacit tathopalambhe api sarvatrādarśanād iti ।। 

sarvatra darśanaṃ yasya tadvākyāt kiṃ na sādhanam 
sādhanaṃ tad bhavaty evam āgamāt tu na bhidyate ।। 

aśubhād apy anuṣṭhānāt saukhyaprāptiś ca yā kvacit 
phalaṃ vipākavirasā sā tathāvidhakarmaṇaḥ ।। 

brahmahatyānideśānu-ṣṭhānād grāmādilābhavat 
na punas tata evaitad āgamād eva gamyate ।। 

pratipakṣāgamānāṃ ca dṛṣṭeṣṭābhyāṃ virodhataḥ 
tathānāptapraṇītatvād āgamatvaṃ na yujyate ।। 

dṛṣṭeṣṭābhyāṃ virodhāc ca teṣāṃ nāptapraṇītatā 
niyamād gamyate yasmāt tad asāv eva darśyate ।। 

agamyagamanādīnāṃ dharmasādhanatā kvacit 
uktā lokaprasiddhena pratyakṣeṇa viruddhyate ।। 

svadharmotkarṣād eva tathā muktir apīṣyate 
hetvabhāvena tadbhāvo nitya iṣṭena bādhyate ।। 

mādhyasthyam eva taddhetur agamyagamanādinā 
sādhyate tat paraṃ yena tena doṣo na kaścana ।। 

etad apy uktimātraṃ yad agamyagamanādiṣu 
tathāpravṛttito yuktyā mādhyasthyaṃ nopapadyate ।। 

apravṛttyaiva sarvatra yathāsāmarthyabhāvataḥ 
viśuddhabhāvanābhyāsāt tanmādhyasthyaṃ paraṃ yataḥ ।। 

yāvad evaṃvidhaṃ naivaṃ pravṛttis tāvad eva yā 
sāviśeṣeṇa sādhvīti tasyotkarṣaprasādhanāt ।। 

nāpravṛtter iyaṃ hetuḥ kutaścid anivarttanāt 
sarvatra bhāvāvicchedād anyathāgamyasaṃsthitiḥ ।। 

tac cāstu lokaśāstroktaṃ tatraudāsīnyayogataḥ 
saṃbhāvyate paraṃ hy etad bhāvaśuddher mahātmanām ।। 

saṃsāramocakasyāpi hiṃsā yad dharmasādhanam 
muktiś cāsti tatas tasyāpy eṣa doṣo anivāritaḥ ।। 

muktikarmakṣayād eva jāyate nānyataḥ kvacit 
janmādirahitā yat tat sa evātra nirūpyate ।। 

hiṃsādyutkarṣasādhyo vā tadviparyayajo api vā 
anyahetur ahetur vā sa vai karmakṣayo nanu ।। 

hiṃsādyutkarṣasādhyatve tadabhāve na tatsthitiḥ 
karmakṣayāsthitau ca syān muktānāṃ muktatākṣitiḥ ।। 

tadviparyayasādhyatve parasiddhāntasaṃsthitiḥ 
karmakṣayaḥ satāṃ yasmād ahiṃsādiprasādhanaḥ ।। 

tadanyahetusādhyatve tatsvarūpam asaṃsthitam 
ahetutve sadā bhāvo abhāvo vā syāt sadaiva hi ।। 

muktiḥ karmakṣayād iṣṭā jñānayogaphalaṃ ca saḥ 
ahiṃsādi ca taddhetur iti nyāyaḥ satāṃ mataḥ ।। 

evaṃ vedavihitāpi hiṃsāpāyāya tattvataḥ 
śāstracoditabhāve api vacanāntarabādhanāt ।। 

na hiṃsyād iha bhūtāni hiṃsanaṃ doṣakṛn matam 
dāhavad vaidyake spaṣṭam utsargapratiṣedhataḥ ।। 

tato vyādhinivṛttyarthaṃ dāhaḥ kāryas tu codite 
na tato api na doṣaḥ syāt phaloddeśena codanāt ।। 

evaṃ tatphalabhāve api codanāto api sarvathā 
dhruvam autsargiko doṣo jāyate phalacodanāt ।। 

anyeṣām api buddhyaivaṃ dṛṣṭeṣṭābhyāṃ viruddhatā 
darśanīyā kuśāstrāṇāṃ tataś ca sthitamityadaḥ ।। 

kliṣṭaṃ hiṃsādyanuṣṭhānaṃ na yat tasyānyato bhavet 
tataḥ kartā sa eva syāt sarvasyaiva hi karmaṇaḥ ।। 

anādikarmayuktatvāt tanmohāt saṃpravartate 
ahite apy ātmanaḥ prāyo vyādhipīḍitacittavat ।। 

kālavāda, svabhāvavāda, niyativāda, karmavāda, kālādisāmagrīvāda

kālādīnāṃ ca kartṛtvaṃ manyante anye pravādinaḥ 
kevalānāṃ tadanye tu mithaḥ sāmagryapekṣayā ।। 

na kālavyatirekeṇa garbhabālaśubhādikam 
yat kiñcij jāyate loke tad asau kāraṇaṃ kila ।। 

kālaḥ pacati bhūtāni kālaḥ saṃharati prajāḥ 
kālaḥ supteṣu jāgartti kālo hi duratikramaḥ ।। 

kiñca kālādṛte naiva mudgapaktir apīṣyate 
sthālyādisaṃnidhāne api tataḥ kālād asau matā ।। 

kālābhāve ca garbhādi sarvaṃ syād avyavasthayā 
pareṣṭahetusadbhāvamātrād eva tadudbhavāt ।। 

na svabhāvātirekeṇa garbhabālaśubhādikam 
yat kiñcij jāyate loke tad asau kāraṇaṃ kila ।। 

sarvabhāvāḥ svabhāvena svasvabhāve tathā tathā 
varttante atha nivarttante kāmacāraparāṅmukhāḥ ।। 

na vineha svabhāvena mudgapaktir apīṣyate 
tathākālādibhāve api nāśvamāṣasya sā yataḥ ।। 

atatsvabhāvāt tadbhāve'tiprasaṃgo anivāritaḥ 
tulye tatra mṛdaḥ kumbho na paṭādītyayuktimat ।। 

niyatenaiva rūpeṇa sarve bhāvā bhavanti yat 
tato niyatijā hy ete tatsvarūpānuvedhataḥ ।। 

yad yadaiva yato yāvat tat tadaiva tatas tathā 
niyataṃ jāyate nyāyāt ka etāṃ bādhituṃ kṣamaḥ ।। 

na carte niyatiṃ loke mudgapaktir apīkṣyate 
tatsvabhāvādibhāve api nāsāvaniyatā yataḥ ।। 

anyathāniyatatvena sarvabhāvaḥ prasajyate 
anyonyātmakatāpatteḥ kriyāvaiphalyam eva ca ।। 

na bhoktṛvyatirekeṇa bhogyaṃ jagati vidyate 
na cākṛtasya bhogaḥ syān muktānāṃ bhogabhāvataḥ ।। 

bhogyaṃ ca viśvaṃ sattvānāṃ vidhinā tena tena yat 
dṛśyate adhyakṣam evedaṃ tasmāt tat karmajaṃ hi tat ।। 

na ca tat karmavaidhurye mudgapaktir apīkṣyate 
sthālyādibhaṅgabhāvena yat kvacin nopapadyate ।। 

citraṃ bhogyaṃ tathā citrāt karmaṇo ahetutānyathā 
tasya yasmād vicitratvaṃ niyatyāder na yujyate ।। 

niyater niyatātmatvān niyatānāṃ samānatā 
tathāniyatabhāve ca balāt syāt tadvicitratā ।। 

na ca tanmātrabhāvāder yujyate asyā vicitratā 
tadanyabhedakaṃ muktvā samyag nyāyāvirodhataḥ ।। 

na jalasyaikarūpasya viyatpātād vicitratā 
ūṣarādidharābhedam antareṇopajāyate ।। 

tadbhinnabhedakatve ca tatra tasyā na kartṛtā 
tatkartṛtve ca citratvaṃ tadvat tasyāpyasaṃgatam ।। 

tasyā eva tathābhūtaḥ svabhāvo yadi ceṣyate 
tyaktaḥ niyativādaḥ syāt svabhāvāśrayaṇān nanu ।। 

svo bhāvaś ca svabhāvo api svasattaiva hi bhāvataḥ 
tasyāpi bhedakābhāve vaicitryaṃ nopapadyate ।। 

tatas tasyāviśiṣṭatvād yugapad viśvasaṃbhavaḥ 
na cāsāv iti sadyuktyā tadvādo aip na saṃgataḥ ।। 

tattatkālādisāpekṣo viśvahetuḥ sa cen nanu 
muktaḥ svabhāvavādaḥ syāt kālavādaparigrahāt ।। 

kālo api samayādir yat kevalaṃ so api kāraṇam 
tata eva hy asaṃbhūteḥ kasyacin nopapadyate ।। 

ataś ca kāle tulye api sarvatraiva na tatphalam 
ato hetvantarāpekṣaṃ vijñeyaṃ tad vicakṣaṇaiḥ ।। 

ataḥ kālādayaḥ sarve samudāyena kāraṇam 
garbhādeḥ kāryajātasya vijñeyā nyāyavādibhiḥ ।। 

na caikaikata eveha kvacit kiñcid apīkṣyate 
tasmāt sarvasya kāryasya sāmagrī janikā matā ।। 

svabhāvo niyatiś caiva karmaṇo anye pracakṣate 
dharmāvanye tu sarvasya sāmānyenaiva vastunaḥ ।। 

tīsarā stabaka

īśvaravādakhaṃḍana

īśvaraḥ prerakatvena kartā kaiścid iheṣyate 
acintyacic chaktiyukto anādiśuddhaś ca sūribhiḥ ।। 

jñānam apratighaṃ yasya vairāgyaṃ ca jagatpateḥ 
aiśvaryaṃ caiva dharmaś ca sahasiddhaṃ catuṣṭayam ।। 

ajño jantur anīśo ayam ātmanaḥ sukhaduḥkhayoḥ 
īśvaraprerito gacchet svargaṃ vā śvabhram eva vā ।। 

anye tv abhidadhaty atra vītarāgasya bhāvataḥ 
itthaṃ prayojanābhāvāt kartṛtvaṃ yujyate katham ? ।। 

narakādiphale kāṃścit kāṃścit svargādisādhane 
karmaṇi prerayaty āśu sa jantūn kena hetunā ? ।। 

svayam eva pravartante sattvāś cet citrakarmaṇi 
nirarthakam iheśasya kartṛtvaṃ gīyate katham ? ।। 

phalaṃ dadāti cet sarvaṃ tat teneha pracoditam 
aphale pūrvadoṣaḥ syāt saphale bhaktimātratā ।। 

ādisarge api na hetuḥ kṛtakṛtyasya vidyate 
pratijñātavirodhitvāt svabhāvo apy apramāṇakaḥ ।। 

karmādes tatsvabhāvatve na kiñcid bādhyate vibhoḥ 
vibhos tu tatsvabhāvatve kṛtakṛtyatvabādhanam ।। 

tataś ceśvarakartṛtvavādo ayaṃ yujyate param 
samyag nyāyāvirodhena yathāhuḥ śuddhabuddhayaḥ ।। 

īśvaraḥ paramātmaiva taduktavratasevanāt 
yato muktis tatas tasyāḥ kartā syād guṇabhāvataḥ ।। 

tadanāsevanād eva yat saṃsāro api tattvataḥ 
tena tasyāpi kartṛtvaṃ kalpyamānaṃ na duṣyati ।। 

kartāyam iti tadvākye yataḥ keṣāṃcid ādaraḥ 
atas tadānuguṇyena tasya kartṛtvadeśanā ।। 

paramaiśvaryayuktatvān mata ātmaiva ceśvaraḥ 
sa ca karteti nirdoṣaḥ kartṛvādo vyavasthitaḥ ।। 

śāstrakārā mahātmānaḥ prāyo vītaspṛhā bhave 
sattvārthasaṃpravṛttāś ca kathaṃ te ayuktabhāṣiṇaḥ ।। 

abhiprāyas tatas teṣāṃ samyag mṛgyo hitaiṣiṇā 
nyāyaśāstrāvirodhena yathāha manur apyadaḥ ।। 

ārṣaṃ ca dharmaśāstraṃ ca vedaśāstrāvirodhinā 
yas tarkeṇānusaṃdhatte sa dharmaṃ veda netaraḥ ।। 

prakṛtipuruṣavāda khaṇḍana

pradhānodbhavam anye tu manyante sarvam eva hi 
mahad ādikrameṇeha kāryajātaṃ vipaścitaḥ ।। 

pradhānād mahato bhāvo ahaṃkārasya tato api ca 
akṣatanmātravargasya tanmātrād bhūtasaṃhateḥ ।। 

ghaṭādy api pṛthivyādipariṇāmasamudbhavam 
nātmavyāpārajaṃ kiñcit teṣāṃ loke api vidyate ।। 

anye tu bruvate hy etat prakriyāmātravarṇanam 
avicāryaiva tad yuktyā śraddhayā gamyate param ।। 

yuktyā tu bādhyate yasmāt pradhānaṃ nityam iṣyate 
tathātvāpracyutau cāsya mahadādi kathaṃ bhavet ? ।। 

tasyaiva tatsvabhāvatvād iti cet kiṃ na sarvadā 
ata eveti cet tasya tathātve nanu tat kutaḥ ? ।। 

nānupādānam anyasya bhāve anyaj jātucid bhavet 
tadupādānatāyāṃ ca na tasyaikāntanityatā ।। 

ghaṭādyapi kulālādisāpekṣaṃ dṛśyate bhavat 
ato na tat pṛthivyādipariṇāmasamudbhavam ।। 

tatrāpi dehaḥ kartā cen naivāsāv ātmanaḥ pṛthak 
pṛthag eveti ced bhoga ātmano yujyate katham ? ।। 

dehabhogena naivāsya bhāvato bhoga iṣyate 
pratibimbodayāt kintu yathoktaṃ pūrvasūribhiḥ ।। 

"puruṣo avikṛtātmaiva svanirbhāsam acetanam 
manaḥ karoti sānnidhyād upādhiḥ sphaṭikaṃ yathā ।। 

vibhaktedṛkpariṇatau buddhau bhogo asya kathyate 
pratibimbodayaḥ svacche yathā candramaso ambhasi" ।। 

pratibimbodayo apy asya nāmūrtatvena yujyate 
muktair atiprasaṃgāc ca na vai bhogaḥ kadācana ।। 

na ca pūrvasvabhāvatvāt sa muktānām asaṃgataḥ 
svabhāvāntarabhāve ca pariṇāmo anivāritaḥ ।। 

dehāt pṛthaktva evāsya na ca hiṃsādayaḥ kvacit 
tadabhāve animittatvāt kathaṃ bandhaḥ śubhāśubhaḥ ।। 

bandhādṛte na saṃsāro muktir vāsyopapadyate 
yamādi tadabhāve ca sarvam eva hy apārthakam ।। 

ātmā na badhyate nāpi mucyate asau kadācana 
badhyate mucyate cāpi prakṛtiḥ svātmaneti cet ।। 

ekāntenaikarūpāyā nityāyāś ca na sarvathā 
tasyāḥ kriyāntarābhāvād bandhamokṣau tu yujtitaḥ ।। 

mokṣaḥ prakṛtyayogo yad ato asyaḥ sa kathaṃ bhavet 
svarūpavigamāpattes tathā tantravirodhataḥ ।। 

pañcaviṃśatitattvajño yatra tatrāśrame rataḥ 
jaṭī muṇḍī śikhī vāpi mucyate nātra saṃśayaḥ ।। 

puruṣasyoditā muktir iti tantre cirantanaiḥ 
itthaṃ na ghaṭate ceyam iti sarvamayuktimat ।। 

atrāpi puruṣasyānye muktim icchanti vādinaḥ 
prakṛtiṃ cāpi sannyāyāt karmaprakṛtim eva ca ।। 

tasyāś cānekarūpatvāt pariṇāmitvayogataḥ 
ātmano bandhanatvāc ca noktadoṣasamudbhavaḥ ।। 

nāmūrtaṃ mūrtatāṃ yāti mūrtaṃ na yāty amūrtatām 
yato bandhād yato nyāyād ātmano asaṃgataṃ tayā ।। 

dehasparśādisaṃvittyā na yāty evety atyuktimat 
anyonyavyāptijā ceyam iti bandhādi saṃgatam ।। 

mūrtayāpyātmano yogo ghaṭate nabhaso yathā 
upaghātādibhāvaś ca jñānasyeva surādinā ।। 

evaṃ prakṛtivādo api vijñeyaḥ satya eva hi 
kapiloktatvataś caiva divyo hi sa mahāmuniḥ ।। 

caithā stabaka

kṣaṇikavāda khaṃḍana kī prastāvanā

manyante anye jagat sarvaṃ kleśakarmanibandhanam 
kṣaṇakṣayi mahāprajñā jñānamātraṃ tathāpare ।। 

ta āhuḥ kṣaṇikaṃ sarvaṃ nāśahetor ayogataḥ 
arthakriyāsamarthatvāt pariṇāmāt kṣayekṣaṇāt ।। 

jñānamātraṃ ca yal loke jñānam evānubhūyate 
nārthas tadvyatirekeṇa tato asau naiva vidyate ।। 

atrāpy abhidadhaty anye smaraṇāder asaṃbhavāt 
bāhyārthavedanāc caiva sarvam etad apārthakam ।। 

anubhūtārthaviṣayaṃ smaraṇaṃ laukikaṃ yataḥ 
kālāntare tathānitye mukhyam etan na yujyate ।। 

so antevāsī guruḥ so ayaṃ pratyabhijñāpyasaṃgatā 
dṛṣṭakautukam udvegaḥ pravṛttiḥ prāptir eva ca ।। 

svakṛtasyopabhogas tu dūrotsārita eva hi 
śīlānuṣṭhānahetur yaḥ sa naśyati tadaiva yat ।। 

saṃtānāpekṣayāsmākaṃ vyavahāro akhilo mataḥ 
sa caika eva tasmiṃś ca sati kasmān na yujyate ।। 

yasminn eva tu saṃtāne āhitā karmavāsanā 
phalaṃ tatraiva saṃdhatte karpāse raktatā yathā ।। 

etad apy uktimātraṃ yan na hetuphalabhāvataḥ 
santāno anyaḥ sa cāyukta evāsatkāryavādinaḥ ।। 

bhāva abhāva bana jātā hai isa mata kā khaṃḍana

nābhāvo bhāvatāṃ yāti śaśaśṛṅge tathāgateḥ 
bhāvo nābhāvam etīha tadutpattyādidoṣataḥ ।। 

sato asattve tadutpādas tato nāśo api tasya yat 
tannaṣṭasya punarbhāvaḥ sadā nāśo na tatsthitiḥ ।। 

sa kṣaṇasthitidharmā ced dvitīyādikṣaṇasthitau 
yujyate hy etad apy asya tathā coktānatikramaḥ ।। 

kṣaṇasthitau tadaivāsya nāsthitir yuktyasaṃgateḥ 
na paścād api sā neti sato asattvaṃ vyavasthitam ।। 

na tad bhavati cet kiṃ na sadā sattva tad eva yat 
na bhavaty etad evāsya bhavanaṃ sūrayo viduḥ ।। 

kādācitkamado yasmād utpādyasya tad dhruvam 
tucchatvān nety atucchasyāpy atucchatvāt kathaṃ nanu ? ।। 

tadā bhūter iyaṃ tulyā tannivṛtter na tasya kim 
tucchatāpterna bhāvo astu nāsat sat sadasat katham ? ।। 

svahetor eva tajjātaṃ tatsvabhāvaṃ yato nanu 
tadanantarabhāvitvād itaratrāpy adaḥ samam ।। 

nāhetorasya bhavanaṃ na tucche tatsvabhāvatā 
tataḥ kathaṃ nu tadbhāva iti yuktyā kathaṃ samam ? ।। 

sa eva bhāvas taddhetus tasyaiva tathāsthiteḥ 
svanivṛttiḥ svabhāvo asya bhāvasyeva tato na kim ? ।। 

jñeyatvavat svabhāvo api na cāyukto asya tadvidhaḥ 
tadabhāve na tajjñānaṃ tannivṛtter gatiḥ katham ? ।। 

tat tadvidhasvabhāvaṃ yat pratyakṣeṇa tathaiva hi 
gṛhyate tadgatis tena naitat kvacid aniścayāt ।। 

samāropādasau neti gṛhītaṃ tattvatas tu tat 
yathābhāvagrahāt tasyātiprasaṃgādado apyasat ।। 

gṛhītaṃ sarvam etena tattvato niścayaḥ punaḥ 
mitagrahasamāropād iti tattvavyavasthiteḥ ।। 

ekatra niścayo anyatra niraṃśānubhavād api 
na tathā pāṭavābhāvād ity apūrvam idaṃ tamaḥ ।। 

svabhāvakṣaṇato hy ūrdhvaṃ tucchatā tannivṛttitaḥ 
nāsāv ekakṣaṇagrāhijñānāt samyag vibhāvyate ।। 

tasyāṃ ca nāgṛhītāyāṃ tat tatheti viniścayaḥ 
na hīndriyam atītādigrāhakaṃ sadbhir iṣyate ।। 

ante api darśanaṃ nāsya kapālādigateḥ kvacit 
na tad eva ghaṭābhāvo bhāvatvena pratītitaḥ ।। 

na tadgater gatis tasya pratibandhavivekataḥ 
tasyaivābhavanatve tu bhāvāvicchedato anvayaḥ ।। 

tasmād avaśyam eṣṭavyaṃ tad ūrdhvaṃ tuccham eva tat 
jñeyaṃ sad jñāyate hy etad apareṇāpi yuktimat ।। 

notpattyādes tayor aikyaṃ tucchetaraviśeṣataḥ 
nivṛttibhedataś caiva buddhibhedāc ca bhāvyatām ।। 

etenaitat pratikṣiptaṃ yad uktaṃ nyāyamāninā 
na tatra kiñcid bhavati na bhavaty eva kevalam ।। 

bhāve hy eṣa vikalpaḥ syād vidher vastvanurodhataḥ 
na bhāvo bhavatīty uktam abhāvo bhavatīty api ।। 

etenāhetukatve api hy abhūtvā nāśabhāvataḥ 
sattānāśitvadoṣasya pratyākhyātaṃ prasañjanam ।। 

pratikṣiptaṃ ca yat sattā'nāśitvāgo anivāritam 
tuccharūpā tadāsattā bhāvāpternāśitoditā ।। 

bhāvasyābhavanaṃ yat tad abhāvabhavanaṃ tu yat 
tattathādharmake hy uktavikalpo na virudhyate ।। 

tad eva na bhavatyetad viruddhamiva lakṣyate 
tad eva vastusaṃsparśād bhavanapratiṣedhataḥ ।। 

sato asattvaṃ yataś caivaṃ sarvathā nopapadyate 
bhāvo nābhāvametīha tataś caitad vyavasthitam ।। 

abhāva bhāva bana jātā hai

isa mata kā khaṃḍana

asataḥ sattvayoge tu tattathāśaktiyogataḥ 
nāsattvaṃ tadabhāve tu na tatsattvaṃ tadanyavat ।। 

asadutpadyate taddhi vidyate yasya kāraṇam 
viśiṣṭaśaktimat tac ca tatastatsattvasaṃsthitiḥ ।। 

atyantāsati sarvasmin kāraṇasya na yuktitaḥ 
viśiṣṭaśaktimattvaṃ hi kalpyamānaṃ virājate ।। 

tatsattvasādhakaṃ tan na tad eva hi tadā na yat 
ata evedamicchantu na vai tasyetyayogataḥ ।। 

vastusthityā tathā tadyat tadanantarabhāvi tat 
nānyat tataś ca nāmneha na tathāsti prayojanam ।। 

nāmnā vināpi tattvena viśiṣṭāvidhinā vinā 
cintyatāṃ yadi sannyāyād vastusthityāpi tattathā ।। 

sādhakatve tu sarvasya tato bhāvaḥ prasajyate 
kāraṇāśrayaṇo apy evaṃ na tatsattvaṃ tadanyavat ।। 

kiñca tat kāraṇaṃ kāryabhūtikāle na vidyate 
tato na janakaṃ tasya tadāsattvāt paraṃ yathā ।। 

anantaraṃ ca tadbhāvas tattvād eva nirarthakaḥ 
samaṃ ca hetuphalayor nāśotpādavasaṅgatau ।। 

stastau bhinnāvabhinnau vā tābhyāṃ bede tayoḥ kutaḥ 
nāśotpādāvabhede tu tayorvai tulyakālatā ।। 

na hetuphalabhāvaś ca tasyāṃ satyāṃ hi yujyate 
tannibandhanabhāvasya dvayor api viyogataḥ ।। 

kalpitaś ced ayaṃ dharmadharmibhāvo hi bhāvataḥ 
na hetuphalabhāvaḥ syāt sarvathā tadabhāvataḥ ।। 

na dharmī kalpito dharmadharmibhāvas tu kalpitaḥ 
pūrvo hetur niraṃśaḥ sa uttaraḥ phalam ucyate ।। 

pūrvasyaiva tathābhāvābhāve hantottaraṃ kutaḥ 
tasyaiva tu tathābhāve asataḥ sattvamado na sat ।। 

taṃ pratītya tadutpāda iti tuccham idaṃ vacaḥ 
atiprasaṃgataś caiva tathā cāha mahāmatiḥ ।। 

sarvathaiva tathābhāvivastubhāvādṛte na yat 
kāraṇānantaraṃ kāryaṃ drāg nabhastas tato na tat ।। 

tasyaiva tatsvabhāvatvakalpanāsampad apy alam 
na yuktā yuktivaikalyarāhuṇā janmapīḍanāt ।। 

tadanantarabhāvitvamātratas tadvyavasthiteḥ 
viśvasya viśvakāryatvaṃ syāt tadbhāvāviśeṣataḥ ।। 

abhinnadeśatādīnām asiddhatvād ananvayāt 
sarveṣām aviśiṣṭatvān na tanniyamahetutā ।। 

yo apy ekasyānyato bhāvaḥ santāne dṛśyate anyadā 
tata eva videśasthāt so api yat tan na bādhakam ।। 

etenaitat pratikṣiptaṃ yad uktaṃ sūkṣmabuddhinā 
nāsato bhāvakartṛtvaṃ tadavasthāntaraṃ na saḥ ।। 

vastuno anantaraṃ sattā kasyacid yā niyogataḥ 
sā tatphalaṃ matā saiva bhāvotpattis tadātmikā ।। 

asadutpattir apy asya prāgasattvāt prakīrtitā 
nāsataḥ sattvayogena kāraṇāt kāryabhāvataḥ ।। 

pratikṣiptaṃ ca tad hetoḥ prāpnoti phalatāṃ vinā 
asato bhāvakartṛtvaṃ tadavasthāntaraṃ ca saḥ ।। 

vastuno anantaraṃ sattā tattathātāṃ vinā bhavet 
nabhaḥpātād asatsattvayogād veti na tatphalam ।। 

asadutpattir apy eva nāsyaiva prāg asattvataḥ 
kiṃ tv asat sad bhavaty evam iti samyag vicāryatām ।। 

etac ca noktavad yuktyā sarvathā yujyate yataḥ 
nābhāvo bhāvatāṃ yāti vyavasthitam idaṃ tataḥ ।। 

kṣaṇikavāda meṃ sāmagrīkāraṇatāvāda kī anupapatti

yāpi rūpādisāmagrī viśiṣṭapratyayodbhavā 
janakatvena buddhyādeḥ kalpyate sāpy anarthikā ।। 

sarveṣāṃ buddhijanane yadi sāmarthyam iṣyate 
rūpādīnāṃ tataḥ kāryabhedas tebhyo na yujyate ।। 

rūpālokādikaṃ kāryam anekaṃ copajāyate 
tebhyas tāvadbhya eveti tad etac cintyatāṃ katham ।। 

prabhūtānāṃ ca naikatra sādhvī sāmarthyakalpanā 
teṣāṃ prabhūtabhāvena tadekatvavirodhataḥ ।। 

tān aśeṣān pratītyeha bhavad ekaṃ kathaṃ bhavet 
ekasvabhāvam ekaṃ yat tat tu nānekabhāvataḥ ।। 

yato bhinnasvabhāvatve sati teṣām anekatā 
tāvat sāmarthyajatve ca kutas tasyaikarūpatā ।। 

yaj jāyate pratītyaikasāmarthyaṃ nānyato hi tat 
tayor abhinnatāpatter bhede bhedas tayor api ।। 

na pratītyaikasāmarthyaṃ jāyate tatra kiñcana 
sarvasāmarthyabhūtisvabhāvatvāt tasya cen na tat ।। 

pratyekaṃ tasya tadbhāve yuktā hy uktasvabhāvatā 
na hi tatsarvasāmarthyaṃ tatpratyekatvavarjitam ।। 

atra coktaṃ na cāpy eṣāṃ tatsvabhāvatvakalpanā 
sādhvīty atiprasaṃgāder anyathāpy uktisaṃbhavāt ।। 

athānyatrāpi sāmarthyaṃ rūpādīnāṃ prakalpyate 
na tad eva tad ity evaṃ nānā caikatra tat kutaḥ ।। 

sāmagrībhedato yaś ca kāryabhedaḥ pragīyate 
nānākāryasamutpādād ekasyāḥ so api bādhyate ।। 

upādānādibhāvena na caikasyāstu saṃgatā 
yuktyā vicāryamāṇeha tadenakatvakalpanā ।। 

rūpaṃ yena svabhāvena rūpopādānakāraṇam 
nimittakāraṇaṃ jñāne tat tenānyena vā bhavet ।। 

yadi tenaiva vijñānaṃ bodharūpaṃ na yujyate 
athānyena balād rūpaṃ dvisvabhāvaṃ prasajyate ।। 

abuddhijanakavyāvṛt-tyā ced buddhiprasādhakaḥ 
rūpakṣaṇo hy abuddhitvāt kathaṃ rūpasya sādhakaḥ ।। 

sa hi vyāvṛttibhedena rūpādijanako nanu 
ucyate vyavahārārtham ekarūpo api tattvataḥ ।। 

agandhajananavyāvṛtty-āyaṃ kasmān na gandhakṛt 
ucyate tadabhāvāc ced bhāvo anyasyāḥ prasajyate ।। 

evaṃ vyāvṛttibhede api tasyānekasvabhāvatā 
balād āpadyate sā cā-yuktābhyupagamakṣateḥ ।। 

vibhinnakāryajanana-svabhāvāś cakṣur ādayaḥ 
yadi jñāne api bhedaḥ syāt na ced bhedo na yujyate ।। 

sāmagryapekṣayāpy evaṃ sarvathā nopapadyate 
yad hetuhetumadbhāvas tad eṣāpy uktimātrakam ।। 

kṣaṇikavāda meṃ vāsyavāsakabhāva kī anupapatti

nānātvābādhānācceha kutaḥ svakṛtavedanam 
saty apy asmin mitho atyantaṃ tadbhedād iti cintyatām ।। 

vāsyavāsakabhāvāc cen naitat tasyāpy asaṃbhavāt 
asaṃbhavaḥ kathaṃ nv asya vikalpānupapattitaḥ ।। 

vāsakād vāsanā bhinnā abhinnā vā bhaved yadi 
bhinnā svayaṃ tayā śūnyo naivānyaṃ vāsayaty asau ।। 

athābhinnā na saṃkrāntis tasyā vāsakarūpavat 
vāsye satyāṃ ca saṃsiddhir dravyāṃśasya prajāyate ।। 

asatyām api saṃkrāntau vāsayaty eva ced asau 
atiprasaṃgaḥ syād evaṃ sa ca nyāyabahiṣkṛtaḥ ।। 

vāsyavāsakabhāvaś ca na hetuphalabhāvataḥ 
tattvato anya iti nyāyāt sa cāyukto nidarśitaḥ ।। 

kṣaṇikavāda meṃ kāryakāraṇa jñāna kī anupapatti

tat tajjananasvabhāvaṃ janyabhāvaṃ tathāparam 
ataḥ svabhāvaniyamān nāyuktaḥ sa kadācana ।। 

ubhayor grahaṇābhāve na tathābhāvakalpanam 
tayor nyāyyaṃ na caikena dvayor gahaṇam asti vaḥ ।। 

ekam arthaṃ vijānāti na vijñānadvayaṃ yathā 
vijānāti na vijñānam ekam arthadvayaṃ tathā ।। 

vastusthityā tayos tattve ekenāpi tathāgrahāt 
no bādhakaṃ na caikena dvayor gahaṇam asty adaḥ ।। 

tathāgrahas tayor neta-retaragrahaṇātmakaḥ 
kadācid api yukto yad ataḥ katham abādhakam ।। 

tathāgrahe ca sarvatrāvinābhāvagrahaṃ vinā 
na dhūmādigrahād eva hy analādigatiḥ katham ।। 

samanantaravaikalyaṃ tatrety anupapattikam 
tulyayor api tadbhāve hanta kvacid adarśanāt ।। 

na tayos tulyataikasya yasmāt kāraṇakāraṇam 
aughāt taddhetuviṣayaṃ na tv evam itarasya ca ।। 

yaḥ kevalānalagrāhijñānakāraṇakāraṇaḥ 
so apy evaṃ na ca taddhetos tajjñānād api tadgatiḥ ।। 

tajjñānaṃ yan na vai dhūmajñānasya samanantaraḥ 
tathābhūd ity ato neha tajjñānād api tadgatiḥ ।। 

tatheti hanta ko nv arthaḥ tattathābhāvato yadi 
itaratraikam evetthaṃ jñānaṃ tadgrāhi bhāvyatām ।। 

tadabhāve anyathā bhāvas tasya so asyāpi vidyate 
anantaracirātītaṃ tat punarvastutaḥ samam ।। 

agnijñānajam etena dhūmajñānaṃ svabhāvataḥ 
tathā vikalpakṛn nānyad iti pratyuktam iṣyatām ।। 

ataḥ kathaṃcid ekena tayor agrahaṇe sati 
tathāpratītito nyāyyaṃ na tathābhāvakalpanam ।। 

pratyakṣānupalambhābhyāṃ hantaivaṃ sādhyate katham 
kāryakāraṇatā tasmāt tadbhāvāder aniścayāt ।। 

na pūrvam uttaraṃ ceha tadanyāgrahaṇād dhruvam 
gṛhyate ata idaṃ nāto na tv atīndriyadarśanam ।। 

vikalpo api tathā nyāyād yujyate na hy anīdṛśaḥ 
tatsaṃskāraprasūtatvāt kṣaṇikatvāc ca sarvathā ।। 

netthaṃ bodhānvayābhāve ghaṭate tadviniścayaḥ 
mādhyasthyam avalambyaitat cintyatāṃ svayam eva tu ।। 

agnyādijñānam eveha na dhūmajñānatāṃ yataḥ 
vrajaty ākārabhedena kuto bodhānvayas tataḥ ।। 

tadākāraparityāgāt tasyākārāntarasthitiḥ 
bodhānvayaḥ pradīrghaikādhy-avasāyapravartakaḥ ।। 

svasaṃvedanasiddhatvāt na ca bhrānto ayam ity api 
kalpanā yujyate yuktyā sarvabhrāntiprasaṃgataḥ ।। 

pradīrghādhyavasāyena naśvarādiviniścayaḥ 
asya ca bhrāntatāyāṃ yat tat tatheti na yuktimat ।। 

tasmād avaśyam eṣṭavyaṃ vikalpasyāpi kasyacit 
yena kena prakāreṇa sarvathābhrāntarūpatā ।। 

satyām asyāṃ sthito asmākam uktavannyāyayogataḥ 
bodhānvayo adalotpattyabhāvāc cātiprasaṃgataḥ ।। 

anyādṛśapadārthebhyaḥ svayam anyādṛśo apy ayam 
yataś ceṣṭas tato nāsmāt tatrāsaṃdigdhaniścayaḥ ।। 

tattajjananabhāvatve dhruvaṃ tadbhāvasaṃgatiḥ 
tasyaiva bhāvo nānyo yaj janyāc ca jananaṃ tathā ।। 

evaṃ tajjanyabhāvatve apy eṣā bhāvyā vicakṣaṇaiḥ 
tad eva hi yato bhāvaḥ sa cetarasamāśrayaḥ ।। 

ity evam anvayāpattiḥ śabdārthād eva jāyate 
anyathā kalpanaṃ cāsya sarvathā nyāyabādhitam ।। 

tadrūpaśaktiśūnyaṃ tat kāryaṃ kāryāntaraṃ yathā 
vyāpāro api na tasyāpi nāpekṣāsattvataḥ kvacit ।। 

tathāpi tu tayor eva tatsvabhāvatvakalpanam 
anyatrāpi samānatvāt kevalaṃ dhyāndhyasūcakam ।। 

buddhavacanoṃ kī sahāyatā se kṣaṇikavāda kā khaṃḍana

kiñcanyāt kṣaṇikatve va ārṣo artho api virudhyate 
virodhāpādanaṃ cāsya nālpasya tamasaḥ phalam ।। 

ita ekanavate kalpe śaktyā me puruṣo hataḥ 
tena karmavipākena pāde viddho asmi bhikṣavaḥ ।। 

me mayety ātmanirdeśas tadgatoktā vadhakriyā 
svayam āptena yat tad vaḥ ko ayaṃ kṣaṇikatāgrahaḥ ।। 

santānāpekṣayaitac ced uktaṃ bhagavatā nanu 
sa hetuphalabhāvo yat tan me iti na saṃgatam ।। 

mameti hetuśaktyā cet tasyārtho ayaṃ vivakṣitaḥ 
nātra pramāṇam atyakṣā tadvivakṣā yato matā ।। 

taddeśanā pramāṇaṃ cet na sānyārthā bhaviṣyati 
tatrāpi kiṃ pramāṇaṃ ced idaṃ pūrvoktam ārṣakam ।। 

tathānyad api yat kalpasthāyinī pṛthivī kvacit 
uktā bhagavatā bhikṣūn āmantrya svayam eva tu ।। 

pañca bāhyā dvivijñeyā ity anyad api cārṣakam 
pramāṇam avagantavyaṃ prakrāntārthaprasādhakam ।। 

kṣaṇikatve yato amīṣāṃ na dvivijñeyatā bhavet 
bhinnakālagrahe hy ābhyāṃ tacchabdārthopapattitaḥ ।। 

ekakālagrahe tu syāt tasyaikasyāpramāṇatā 
gṛhītagrahaṇād evaṃ mithyā tathāgataṃ vacaḥ ।। 

indriyeṇa paricchinne rūpādau tadanantaram 
yadrūpādi tatas tatra manojñānaṃ pravartate ।। 

evaṃ ca na virodho asti dvivijñeyatvabhāvataḥ 
pañcānām api cen nyāyād etad apy asamañjasam ।। 

naiko api yad dvivijñeya ekaikenaiva vedanāt 
sāmānyāpekṣayaitac cen na tatsattvaprasaṃgataḥ ।। 

sattve api nendriyajñānaṃ hanta tad gocaraṃ matam 
dvivijñeyatvam ity evaṃ kṣaṇabhede na tattvataḥ ।। 

sarvam etena vikṣiptaṃ kṣaṇikatvaprasādhanam 
tathāpy ūrdhvaṃ viśeṣeṇa kiñcit tatrāpi vakṣyate ।। 

pāṃcavāṃ stabaka

bāhyārthakhaṃḍana khaṃḍana

vijñānamātravādo api na samyagupapadyate 
mānaṃ yat tattvataḥ kiñcid arthābhāve na vidyate ।। 

na pratyakṣaṃ yato abhāvālambanaṃ na tad iṣyate 
nānumānaṃ tathābhūtasalliṅgānupapattitaḥ ।। 

upalabdhilakṣaṇaprāp-to artho yan nopalabhyate 
tataś cānupalabdhyaiva tadabhāvo avasīyate ।। 

upalabdhilakṣaṇaprāp-tis taddhatvantarasaṃhatiḥ 
eṣāṃ ca tatsvabhāvatve tasyāsiddhiḥ kathaṃ bhavet ।। 

sahārthena tajjananasvabhāvānīti cen nanu 
janayaty eva saty evam anyathātatsvabhāvatā ।। 

yogyatām adhikṛtyātha tatsvabhāvatvakalpanā 
hantaivam api siddho vaḥ kadācid upalabdhitaḥ ।। 

anyathā yogyatā teṣāṃ kathaṃ yuktyopapadyate 
na hi loke aśvam āṣādeḥ siddhā paktyādiyogyatā ।। 

parābhiprāyato hy etad evaṃ ced ucyate na yat 
upalabdhilakṣaṇaprāp-to arthas tasyopalabhyate ।। 

atadgrahaṇabhāvaiś ca yadi nāma na gṛhyate 
tata etāvatāsattvaṃ na tasyātiprasaṃgataḥ ।। 

vijñānaṃ yat svasaṃvedyaṃ na tvartho yuktyayogataḥ 
atas tadvedane tasya grahaṇaṃ nopapadyate ।। 

evaṃ cāgrahaṇād eva tadabhāvo avasīyate 
ataḥ kimucyate mānam arthābhāve na vidyate ।। 

arthagrahaṇarūpaṃ yat tat svasaṃvedyam iṣyate 
tadvedane grahas tasya tataḥ kiṃ nopapadyate ।। 

ghaṭādijñānam ity ādisaṃvittes tatpravṛttitaḥ 
prāpter arthakriyāyogāt smṛteḥ kautukabhāvataḥ ।। 

jñānamātre tu vijñānaṃ jñānam evety ado bhavet 
pravṛttyādi tato na syāt prasiddhaṃ lokaśāstrayoḥ ।। 

tadanyagrahaṇe cāsya pradveṣo arthe anibandhanaḥ 
jñānāntare api sadṛśaṃ tadasaṃvedanādi yat ।। 

yuktyayogāś ca yo arthasya gīyate jātivādataḥ 
grāhyādibhāvadvāreṇa jñānavāde apy asau samaḥ ।। 

naikāntagrāhyabhāvaṃ tad grāhakābhāvato bhuvi 
grāhakaikāntabhāvaṃ tu grāhyābhāvād asaṃgatam ।। 

virodhān nobhayākāram anyathā tad asad bhavet 
niḥsvabhāvatvatas tasya sattaivaṃ yujyate katham ।। 

prakāśaikasvabhāvaṃ hi vijñānaṃ tattvato matam 
akarmakaṃ tathā caitat svayam eva prakāśate ।। 

yathāste śeta ity ādau vinā karma sa eva hi 
tathocyate jagaty asmiṃs tathā jñānam apīṣyatām ।। 

ucyate sāṃpratam adaḥ svayam eva vicintyatām 
pramāṇābhāvatas tatra yady etad upapadyate ।। 

evaṃ na yat tadātmānam api hanta prakāśayet 
atas tad itthaṃ no yuktam anyathā na vyavasthitiḥ ।। 

vyavasthitau ca tattvasya tathābhāvaprakāśakam 
dhruvaṃ yatas tato akarma-katvam asya kathaṃ bhavet ।। 

vyavasthāpakam asyaivaṃ bhrāntaṃ caitat tu bhāvataḥ 
tathety abhrāntam atrāpi nanu mānaṃ na vidyate ।। 

bhrāntāc cābhrāntarūpā na yuktiyuktā vyavasthitiḥ 
dṛṣṭā taimirikādīnām akṣādāv iti cen na tat ।। 

nākṣādidoṣavijñānaṃ tadanyabhrāntivadyataḥ 
bhrāntaṃ tasya tathābhāve bhrāntasyābhrāntatā bhavet ।। 

na ca prakāśamātraṃ tu loke kvacid akarmakam 
dīpādau yujyate nyāyād ataś caitad apārthakam ।। 

dṛṣṭāntamātrataḥ siddhis tadatyantavidharmiṇaḥ 
na ca sādhyasya yat tena śabdamātram asāv api ।। 

vijñānādvaitavāda meṃ mokṣa kī anupapatti

kiṃ ca vijñānāmātratve na saṃsārāpavargayoḥ 
viśeṣo vidyate kaścit tathā caitad vṛthoditam ।। 

cittam eva hi saṃsāro rāgādikleśavāsitam 
tad eva tair vinirmuktaṃ bhavānta iti kathyate ।। 

rāgādikleśavargo yan na vijñānāt pṛthag mataḥ 
ekāntaikasvabhāve ca tasmin kiṃ kena vāsitam ।। 

kliṣṭaṃ vijñānam evāsau kliṣṭatā tasya yadvaśāt 
nīlyādivad asau vastu tadvad eva prasajyate ।। 

muktau ca tasya bhedena bhāvaḥ syāt paṭaśuddhivat 
tato bāhyārthatāsiddhir aniṣṭā saṃprasajyate ।। 

prakṛtyaiva tathābhūtaṃ tad eva kliṣṭateti cet 
tadanyūnātiriktatve kena muktir vicintyatām ।। 

asaty api ca yā bāhye grāhyagrāhakalakṣaṇā 
dvicandrabhrāntivad bhrāntir iyaṃ naḥ kliṣṭateti cet ।। 

astv etat kintu taddhetubhinnahetvantarodbhavā 
iyaṃ syāt timirābhāve na hīndudvayadarśanam ।। 

na cāsad eva taddhetur bodhamātraṃ na cāpi tat 
sadaiva kliṣṭatāpatter iti muktir na yujyate ।। 

muktyabhāve ca sarvaiva nanu cintā nirarthikā 
bhāve api sarvadā tasyāḥ samyag etat vicintyatām ।। 

vijñānamātravādo yat netthaṃ yuktyopapadyate 
prājñasyābhineveśo na tasmād atrāpi yujyate ।। 

chaṭhā stabaka

nirhetuka vināśa se kṣaṇikavāda kī siddhi nahīṃ

yaccoktaṃ pūrvam atraiva kṣaṇikatvaprasādhakam 
nāśahetor ayogādi tad idānīṃ parīkṣyate ।। 

hetoḥ syān naśvaro bhāvo anaśvaro vā vikalpya yat 
nāśahetor ayogitvam ucyate tan na yuktimat ।। 

hetuṃ pratītya yad asau tathā naśvara iṣyate 
yathaiva bhavato hetur viśiṣṭaphalasādhakaḥ ।। 

tathāsvabhāva evāsau svahetor eva jāyate 
sahakāriṇam āsādya yas tathāvidhakāryakṛt ।। 

na punaḥ kriyate kiñcit tenāsya sahakāriṇā 
samānakālabhāvitvāt tathā coktam idaṃ tava ।। 

upakārī virodhī ca sahakārī ca yo mataḥ 
prabandhāpekṣayā sarvo naikakāle kadācana ।। 

sahakārikṛto hetor viśeṣo nāsti yady api 
phalasya tu viśeṣo asti tatkṛtātiśayāptitaḥ ।। 

na cāsyātatsvabhāvatve sa phalasyāpi yujyate 
sabhāgakṣaṇajanmāptes tathāvidhatadanyavat ।। 

asthānapakṣapātaś ca hetor anupakāriṇī 
apekṣāyāṃ niyuṅkte yat kāryametad vṛthoditam ।। 

yasmāt tasyāpy adas tulyaṃ viśiṣṭaphalasādhakam 
bhāvahetuṃ samāśritya nanu nyāyān nidarśitam ।। 

evaṃ ca vyartham eveha vyatiriktādicintanam 
nāśyamāśritya nāśasya kriyate yad vicakṣaṇaiḥ ।। 

kiñca nirhetuke nāśe hiṃsakatvaṃ na yujyate 
vyāpādyate sadā yasmān na kaścit kenacit kvacit ।। 

kāraṇatvāt sa santānaviśeṣaprabhavasya cet 
hiṃsakas tan na santānasamutpatter asaṃbhavāt ।। 

sāṃvṛtatvāt vyayotpādau santānasya khapuṣpavat 
na stastadadharmatvāc ca hetus tatprabhave kutaḥ ।। 

visabhāgakṣaṇasyātha janako hiṃsako na tat 
svato api tasya tatprāpter janakatvāviśeṣataḥ ।। 

hanmyenam iti saṃkleśād hiṃsakaś cet prakalpyate 
naivaṃ tvannītito yasmād ayam eva na yujyate ।। 

saṃkleśo yad guṇotpādaḥ sa cākliṣṭān na kevalāt 
na cānyasacivasyāpi tasyānatiśayāt tataḥ ।। 

taṃ prāpya tatsvabhāvatvāt tataḥ sa iti cen nanu 
nāśahetum avāpyaivaṃ nāśapakṣe api na kṣatiḥ ।। 

anye tu janyam āśritya satsvahbāvādyapekṣayā 
evam āhur ahetutvaṃ janakasyāpi sarvathā ।। 

na satsvabhāvajanakas tadvaiphalyaprasaṃgataḥ 
janmāyogādidoṣāc ca netarasyāpi yujyate ।। 

na cobhayādibhāvasya virodhāsaṃbhavāditaḥ 
svanivṛttyādibhāvādau kāryābhāvādito apare ।। 

na cādhyakṣaviruddhatvaṃ janakatvasya mānataḥ 
asiddhes tatra nītyā tad vyavahāraniṣedhataḥ ।। 

mānābhāve pareṇāpi vyavahāro niṣidhyate 
sajjñānaśabdaviṣayas tadvad atrāpi dṛśyatām ।। 

arthakriyākāritva se kṣaṇikavāda kī siddhi nahīṃ

arthakriyāsamarthatvaṃ kṣaṇike yac ca gīyate 
utpattyanantaraṃ nāśād vijñeyaṃ tadayuktimat ।। 

arthakriyā yato asau vā tadanyā vā dvayī gatiḥ 
tattve na tatra sāmarthyam anyatas tatsamudbhavāt ।। 

na svasaṃdhāraṇe nyāyāt janmānantaranāśataḥ 
na ca nāśe api sadyuktyā taddhetos tatsamudbhavāt ।। 

anyatve anyasya sāmarthyam anyatreti na saṃgatam 
tato anyabhāva evaitan nāsau nyāyyo dalaṃ vinā ।। 

nāsat sat jāyate yasmād anyasattvasthitāv api 
tasyaiva tu tathābhāve nanv asiddho anvayaḥ katham ।। 

bhūtir yaiṣāṃ kriyā soktā na cāsau yujyate kvacit 
kartṛbhoktṛsvabhāvatvavirodhād iti cintyatām ।। 

na cātītasya sāmarthyaṃ tasyām iti nidarśitam 
na cānyo laukikaḥ kaścic chabdārtho atretyayuktimat ।। 

rūparūpāntaraṇa se kṣaṇikavāda kī siddhi nahīṃ

pariṇāmo api no hetuḥ kṣaṇikatvaprasādhane 
sarvadaivānyathātve api tathābhāvopalabdhitaḥ ।। 

nārthāntaragamo yasmāt sarvathaiva na cāgamaḥ 
pariṇāmaḥ pramāsiddhaḥ iṣṭaś ca khalu paṇḍitaiḥ ।। 

yac cedam ucyate brūmo'tādavasthyamanityatām 
etat tad eva na bhavaty ato anyatve dhruvo anvayaḥ ।। 

tad eva na bhavaty etat tac ca na bhavatīti ca 
viruddhaṃ hanta kiṃcānyad ādimat tat prasajyate ।। 

kṣīranāśaś ca dadhy eva yad dṛṣṭaṃ gorasānvitam 
na tu tailādyataḥ siddha pariṇamo anvayāvahaḥ ।। 

nāsat sajjāyate jātu sac cāsat sarvathaiva hi 
śaktyabhāvād ativyāpteḥ satsvabhāvatvahānitaḥ ।। 

nityetaradato nyāyāt tat tathābhāvato hi tat 
pratītisacivāt samyak pariṇāmena gamyate ।। 

antatogāmī nāśa se kṣaṇikavāda kī siddhi nahīṃ

ante kṣayekṣaṇaṃ cādyakṣaṇakṣayaprasādhanam 
tasyaiva tatsvabhāvatvāt yujyate na kadācana ।। 

ādau kṣayasvabhāvatve tatrānte darśanaṃ katham 
tulyāparāparotpattivipralambhād yathoditam ।। 

ante kṣayekṣaṇād ādau kṣayo adṛṣṭo anumīyate 
sadṛśenāvaruddhatvāt tadgrahād hi tadagrahaḥ ।। 

etad apy asad eveti sadṛśo bhinna eva yat 
bhedāgrahe kathaṃ tasya tatsvabhāvatvato grahaḥ ।। 

tadarthaniyato asau yad bhedam anyāgrahād hi tat 
na gṛhṇātīti cet tulyaḥ so apareṇa kuto gatiḥ ।। 

tathāgater abhāve ca vacas tuccham idaṃ nanu 
sadṛśenāvaruddhatvāt tadgrahād hi tadagrahaḥ ।। 

bhāve cāsyā balād ekam anekagrahaṇātmakam 
anvayi jñānam eṣṭavyaṃ sarvaṃ tat kṣaṇikaṃ kutaḥ ।। 

jñānena gṛhyate cārtho na cāpi paradarśane 
tadabhāve tu tadbhāvāt kadācid api tattvataḥ ।। 

grahaṇe api yadā jñānam apaity utpattyanantaram 
tadā tat tasya jānāti kṣaṇikatvaṃ kathaṃ nanu ।। 

tasyaiva tatsvabhāvatvāt svātmanaiva tadudbhavāt 
yathā nīlādi tādrūpyān naitan mithyātvasaṃśayāt ।। 

na cāpi svānumānena dharmabhedasya saṃbhavāt 
liṅgadharmātipātāc ca tatsvabhāvādyayogataḥ ।। 

nityasyārthakriyāyogo apy evaṃ yuktyā na gamyate 
sarvam evāviśeṣeṇa vijñānaṃ kṣaṇikaṃ yataḥ ।। 

tathā citrasvabhāvatvān na cārthasya na yujyate 
arthakriyā nanu nyāyāt kramākramavibhāvinī ।। 

kṣaṇikavāda tathā vijñānavāda ke pratipādana kā eka saṃbhava āśayaviśeṣa

anye tv abhidadhaty evam etad āsthānivṛttaye 
kṣaṇikaṃ sarvam eveti buddhenoktaṃ na tattvataḥ ।। 

vijñānamātram apy evaṃ bāhyāsaṃganivṛttaye 
vineyān kāṃścid āśritya yad vā tad deśanārhataḥ ।। 

na caitad api na nyāyyaṃ yato buddho mahāmuniḥ 
suvaidyavad vinā kāryaṃ dravyāsatyaṃ na bhāṣate ।। 

śūnyavāda khaṃḍana

bruvate śūnyam anye tu sarvam eva vicakṣaṇāḥ 
na nityaṃ nāpy anityaṃ yad vastu yuktyopapadyate ।। 

nityam arthakriyābhāvāt kramākramavirodhataḥ 
anityam api cotpādavyayābhāvān na jātucit ।। 

utpādavyayabuddhiś ca bhrāntānandādikāraṇam 
kumāryāḥ svapnavajjñeyā putrajanmādibuddhivat ।। 

atrāpy abhidadhaty anye kim itthaṃ tattvasādhanam 
pramāṇaṃ vidyate kiñcid āhosvicchūnyam eva hi ।। 

śūnyaṃ cet susthitaṃ tattvam asti cec chūnyatā katham 
tasyaiva nanu sadbhāvād iti samyag vicintyatām ।। 

pramāṇam antareṇāpi syād evaṃ tattvasaṃsthitiḥ 
anyathā neti suvyaktam idam īśvaraceṣṭitam ।। 

uktaṃ vihāya mānaṃ cec chūnyatāny asya vastunaḥ 
śūnyatve pratipādyasya nanu vyarthaḥ pariśramaḥ ।। 

tasyāpy aśūnyatāyāṃ ca prāśnikānāṃ bahutvataḥ 
prabhūtāśūnyatāpattir aniṣṭā saṃprasajyate ।। 

yāvatām asti tanmānaṃ pratipādyās tathā ca ye 
santi te sarva eveti prabhūtānām aśūnyatā ।। 

evaṃ ca śūnyavādo api tadvineyānuguṇyataḥ 
abhiprāyata ity ukto lakṣyate tattvavedinā ।। 

sātavāṃ stabaka

jainasammata nityānityatvavāda kā samarthana

anye tv āhur anādy eva jīvājīvātmakaṃ jagat 
sadutpādavyayadhrauvyayuktaṃ śāstrakṛtaśramāḥ ।। 

ghaṭamaulisuvarṇārthī nāśotpādasthitiṣv ayam 
śokapramodamādhyasthyaṃ jano yāti sahetukam ।। 

payovato na dadhyatti na payo atti dadhivrataḥ 
agorasavrato nobhe tasmāt tattvaṃ trayātmakam ।। 

atrāpy abhidadhaty anye viruddhaṃ hi mithastrayam 
ekatraivaikadā naitad ghaṭāṃ prāñcati jātucid ।। 

utpādo abhūtabhavanaṃ vināśas tadviparyayaḥ 
dhrauvyaṃ cobhayaśūnyaṃ yad ekadaikatra tat katham ।। 

śokapramodamādhyasthyam uktaṃ yac cātra sādhanam 
tadapy asāmprataṃ yat tad vāsanāhetukaṃ matam ।। 

kiñca syādvādino naiva yujyate niścayaḥ kvacit 
svatantrāpekṣayā tasya na mānaṃ mānam eva yat ।। 

saṃsāry api na saṃsārī mukto api na sa eva hi 
tadatadrūpabhāvena sarvam evāvyavasthitam ।। 

ta āhur mukuṭotpādo na ghaṭānāśadharmakaḥ 
svarṇān na vānya eveti na viruddhaṃ mithastrayam ।। 

na cotpādavyayau na sto dhrauvyavat taddhiyā gateḥ 
nāstitve tu tayor dhrauvyaṃ tattvato astīti na pramā ।। 

na nāsti dhrauvyam apy evam avigānena tadgateḥ 
asyāś ca bhrāntatāyāṃ na jagaty abhrāntatāgatiḥ ।। 

utpādo abhūtabhavanaṃ svahetvantaradharmakam 
tathāpratītiyogena vināśas tadviparyayaḥ ।। 

tathaitad ubhayādhārasvabhāvaṃ dhrauvyam ity api 
anyathā tritayābhāva ekadaikatra kiṃ na tat ।। 

ekatraivaikadaivaitad itthaṃ trayam api sthitam 
nyāyyaṃ bhinnanimittatvāt tadabhede na yujyate ।। 

iṣyate ca parair mohāt tat kṣaṇasthitidharmiṇi 
abhāve anyatam asyāpi tatra tattvaṃ na yad bhavet ।। 

bhāvamātraṃ tad iṣṭaṃ cet tad itthaṃ nirviśeṣaṇam 
kṣaṇasthitisvabhāvatvaṃ na hy utpādavyayau vinā ।। 

taditthaṃ bhūtam eveti drāgnabhasto na jātucit 
bhūtvābhāvaś ca nāśo api tad eveti na laukikam ।। 

vāsanāhetukaṃ yac ca śokādi parikīrtitam 
tadayuktaṃ yataś citrā sā na jātvanibandhanā ।। 

sadābhāvetarāpatter ekabhāvāc ca vastunaḥ 
tadbhāve atiprasaṃgādi niyamāt saṃprasajyate ।। 

na mānaṃ mānam eveti sarvathāniścayaś ca yaḥ 
ukto na yujyate so api yad ekāntanibandhanaḥ ।। 

mānaṃ tanmānam eveti pratyakṣaṃ laiṅgikaṃ na tu 
tat tac cen mānam eveti syāt tadbhāvādṛte katham ।। 

na svasattvaṃ parāsattvaṃ sadasattvavirodhataḥ 
svasattvāsattvavannyāyān na ca nāsty eva tatra tat ।। 

parikalpitam etac cen na tv itthaṃ tattvato na tat 
tataḥ ka iha doṣaś cen na tu tadbhāvasaṃgatiḥ ।। 

anekāntata evātaḥ samyag mānavyavasthiteḥ 
syādvādino niyogena yujyate niścayaḥ paraḥ ।। 

etena sarvam eveti yad uktaṃ tan nirākṛtam 
śiṣyavyutpattaye kiñcit tathāpy aparam ucyate ।। 

saṃsārī cet sa eveti kathaṃ muktasya saṃbhavaḥ 
mukto api cet sa eveti vyapadeśo anibandhanaḥ ।। 

saṃsārād vipramukto yan mukta ity abhidhīyate 
naitat tasyaiva tadbhāvam antareṇopapadyate ।। 

tasyaiva ca tathābhāve tannivṛttītarātmakam 
dravyaparyāyavad vastu balād eva prasiddhyati ।। 

lajjate bālyacaritair bāla eva na cāpi yat 
yuvā na lajjate cānyas tair āyatyaiva ceṣṭate ।। 

yuvaiva na ca vṛddho api nānyārthaṃ ceṣṭanaṃ ca tat 
anvayādimayaṃ vastu tadabhāvo anyathā bhavet ।। 

anvayo vyatirekaś ca dravyaparyāyasaṃjñitau 
anyonyavyāptito bhedābhedavṛttyaiva vastu tau ।। 

nānyonyavyāptir ekāntabhede abhede ca yujyate 
atiprasaṃgād aikyāc ca śabdārthānupapattitaḥ ।। 

anyonyam iti yad bhedaṃ vyāptiś cāha viparyayam 
bhedābhede dvayos tasmād anyonyavyāptisaṃbhavaḥ ।। 

evaṃ nyāyāviruddhe asmin virodhodbhāvanaṃ nṛṇām 
vyasanaṃ dhījaḍatvaṃ vā prakāśayati kevalam ।। 

nyāyāt khalu virodho yaḥ sa virodha ihocyate 
yadvadekāntabhedādau tayor evāprasiddhitaḥ ।। 

mṛddravyaṃ yan na piṇḍādidharmāntaravivarjitam 
tad vā tena vinirmuktaṃ kevalaṃ gamyate kvacit ।। 

tato asat tat tathā nyāyād ekaṃ cobhayasiddhitaḥ 
anyatrāto virodhas tadabhāvāpattilakṣaṇaḥ ।। 

jātyantarātmake cāsmin nānavasthādidūṣaṇam 
niyatatvād viviktasya bhedādeś cāpy asaṃbhavāt ।। 

nābhedo bhedarahito bhedo vābhedavarjitaḥ 
kevalo asti yatas tena kutas tatra vikalpanam ।। 

yenākāreṇa bhedaḥ kiṃ tenāsāv eva vā dvayam 
asattvāt kevalasyeha sataś ca kathitatvataḥ ।। 

yataś ca tat pramāṇena gamyate hy ubhayātmakam 
ato api jātimātraṃ tad anavasthādikalpanam ।। 

evaṃ hy ubhayadoṣādidoṣā api na dūṣaṇam 
samyag jātyantaratvena bhedābhedaprasiddhitaḥ ।। 

etenaitat pratikṣiptaṃ yad uktaṃ pūrvasūribhiḥ 
vihāyānubhavaṃ mohāj jātiyuktyanusāribhiḥ ।। 

dravyaparyāyayor bhede naikasyobhayarūpatā 
abhede anyatarasthānanivṛttī cintyatāṃ katham ।। 

yannivṛttau na yasyeha nivṛttis tat tato yataḥ 
bhinnaṃ niyamato dṛṣṭaṃ yathā karkaḥ kramelakāt ।। 

nivartate ca paryāyo na tu dravyaṃ tato na saḥ 
abhinno dravyato abhede'nivṛttis tatsvarūpavat ।। 

pratikṣiptaṃ ca yad bhedābhedapakṣo anya eva hi 
bhedābhedavikalpābhyāṃ hanta jātyantarātmakaḥ ।। 

jātyantarātmakaṃ cainaṃ doṣās te samiyuḥ katham 
bhedābhede ca ye atyantaṃ jātibhinne vyavasthitāḥ ।। 

kiñcin nivartate avaśyaṃ tasyāpy anyat tathā na yat 
atas tadbheda evātra nivṛttyādyanyathā katham ।। 

tasyeti yogasāmarthyād bheda eveti bādhitam 
abhinnadeśas tasyeti yat tadvyāptyā tathocyate ।। 

atas tadbheda eveti pratītivimukhaṃ vacaḥ 
tasyaiva ca tathābhāvāt tannivṛttītarātmakam ।। 

nānuvṛttinivṛttibhyāṃ vinā yad upapadyate 
tasyaiva hi tathābhāvaḥ sūkṣmabuddhyā vicintyatām ।। 

tasyaiva tu tathābhāve tad eva hi yatas tathā 
bhavatyato na doṣo naḥ kaścid apy upapadyate ।। 

ittham ālocanaṃ cedam anvayavyatirekavat 
vastunas tatsvabhāvatvāt tathābhāvaprasādhakam ।। 

na ca bhedo api bādhāyai tasyānekāntavādinaḥ 
jātyantarātmakaṃ vastu nityānityaṃ yato matam ।। 

pratyabhijñābalāc caitad itthaṃ samavasīyate 
iyaṃ ca lokasiddhaiva tad evedam iti kṣitau ।। 

na yujyate ca sannyāyād ṛte tatpariṇāmitām 
kālādibhedato vastvabhedataś ca tathāgateḥ ।। 

ekāntaikye na nānā yan nānātve caikam apy adaḥ 
ataḥ kathaṃ nu tadbhāvaḥ tadetadubhayātmakam ।। 

tasyaiva tu tathābhāve kathañcid bhedayogataḥ 
pramātur api tadbhāvāt yujyate mukhyavṛttitaḥ ।। 

nityaikayogato vyaktibhede apy eṣā na saṃgatā 
tad iheti prasaṃgena tad evedam ayogataḥ ।। 

sādṛśyājñānato nyāyyā na vibhramabalād api 
etad dvayāgrahe yuktaṃ na ca sādṛśyakalpanam ।। 

na ca bhrāntāpi sadbādhā'bhāvād eva kadācana 
yogipratyayatadbhāve pramāṇaṃ nāsti kiñcana ।। 

nānā yogī vijānātyanānā nety atra na pramā 
deśanāyā vineyānuguṇyenāpi pravṛttitaḥ ।। 

yā ca lūnapunarjātanakhakeśatṛṇādiṣu 
iyaṃ saṃlakṣyate sāpi tadābhāsā na saiva hi ।। 

pratyakṣābhāsabhāve api nāpramāṇaṃ yathaiva hi 
pratyakṣaṃ tadvad eveyaṃ pramāṇam avagamyatām ।। 

matijñānavikalpatvān na cāniṣṭir iyaṃ yataḥ 
etad balāt tataḥ siddhaṃ nityānityādi vastunaḥ ।। 

āṭhavāṃ stabaka

brahmādvaitavādakhaṃḍana

anye tv advaitam icchanti sadbrahmādivyapeṣayā 
sato yad bhedakaṃ nānyat tac ca tanmātram eva hi ।। 

yathā viśuddham ākāśaṃ timiropapluto janaḥ 
saṃkīrṇam iva mātrābhir bhinnābhir abhimanyate ।। 

tathedam amalaṃ brahma nirvikalpam avidyayā 
kaluṣatvam ivāpannaṃ bhedarūpaṃ prakāśate ।। 

atrāpy evaṃ vadanty anye avidyā na sataḥ pṛthak 
tac ca tanmātram eveti bhedābhāso anibandhanaḥ ।। 

saivāthābhedarūpāpi bhedābhāsanibandhanam 
pramāṇam antareṇaitad avagantuṃ na śakyate ।। 

bhāve api ca pramāṇasya prameyavyatirekataḥ 
nanu nādvaitam eveti tadabhāve apramāṇakam ।। 

vidyāvidyādibhedāc ca svatantreṇaiva bādhyate 
tatsaṃśayādiyogāc ca pratītyā ca vicintyatām ।। 

anye vyākhyānayanty evaṃ samabhāvaprasiddhaye 
advaitadeśanā śāstre nirdiṣṭā na tu tattvataḥ ।। 

na caitat bādhyate yuktyā sacchāstrādivyavasthiteḥ 
saṃsāramokṣabhāvāc ca tadarthaṃ yatnasiddhitaḥ ।। 

anyathā tattvato advaite hanta saṃsāramokṣayoḥ 
sarvānuṣṭhānavaiyarthyam aniṣṭaṃ samprasajyate ।। 

navāṃ stabaka

mokṣa kī saṃbhāvanā tathā mokṣa ke sādhana

anye punar vadanty evaṃ mokṣa eva na vidyate 
upāyābhāvataḥ kiṃ vā na sadā sarvadehinām ।। 

karmādipariṇatyādisāpekṣo yady asau tataḥ 
anādimattvāt karmādipariṇatyādi kiṃ tathā ।। 

tasyaiva citrarūpatvāt tat tatheti na yujyate 
utkṛṣṭā yā sthitis tasya yaj jātānekaśaḥ kila ।। 

atrāpi varṇayanty anye vidyate darśanādikaḥ 
upāyo mokṣatattvasya paraḥ sarvajñabhāṣitaḥ ।। 

darśanaṃ muktibījaṃ ca samyaktvaṃ tattvavedanam 
duḥkhāntakṛt sukhārambhaḥ paryāyās tasya kīrtitāḥ ।। 

anādibhavyabhāvasya tatsvabhāvatvayogataḥ 
utkṛṣṭādyāsvatītāsu tathā karmasthitiṣv alam ।। 

tad darśanam avāpnoti karmagranthiṃ sudāruṇam 
nirbhidya śubhabhāvena kadācit kaścid eva hi ।। 

sati cāsminn asau dhanyaḥ samyagdarśanasaṃyutaḥ 
tattvaśraddhānapūtātmā ramate na bhavodadhau ।। 

sa paśyaty asya yad rūpaṃ bhāvato buddhicakṣuṣā 
samyakśāstrānusāreṇa rūpaṃ naṣṭākṣirogavat ।। 

tad dṛṣṭvā cintayaty evaṃ praśāntenāntarātmanā 
bhāvagarbhaṃ yathābhāvaṃ paraṃ saṃvegam āśritaḥ ।। 

janmamṛtyujarāvyādhirogaśokādyupadrutaḥ 
kleśāya kevalaṃ puṃsām aho bhīmo mahodadhiḥ ।। 

sukhāya tu paraṃ mokṣo janmādikleśavarjitaḥ 
bhayaśaktyā vinirmukto vyābādhāvarjitaḥ sadā ।। 

hetur bhavasya hiṃsādir duḥkhādyanvayadarśanāt 
mukteḥ punar ahiṃsādir vyābādhāvinivṛttitaḥ ।। 

buddhvaivaṃ bhavanairguṇyaṃ mukteś ca guṇarūpatām 
tad arthaṃ ceṣṭate nityaṃ viśuddhātmā yathāgamam ।। 

duṣkaraṃ kṣudrasattvānām anuṣṭhānaṃ karoty asau 
muktau dṛḍhānurāgatvāt kāmīva vinitāntare ।। 

upādeyaviśeṣasya na yat samyak prasādhanam 
dunoti ceto anuṣṭhānaṃ tadbhāvapratibandhataḥ ।। 

tataś ca duṣkaraṃ tan na samyag ālocyate yadā 
ato anyad duṣkaraṃ nyāyād heyavastuprasādhakam ।। 

vyādhigrasto yathārogyaleśam āsvādayan buddhaḥ 
kaṣṭe apy upakrame dhīraḥ samyak prītyā pravartate ।। 

saṃsāravyādhinā grastas tadvaj jñeyo narottamaḥ 
śamārogyalavaṃ prāpya bhāvatas tadupakrame ।। 

pravartamāna evaṃ ca yathāśakti sthirāśayaḥ 
śuddhaṃ cāritram āsādya kevalaṃ labhate kramāt ।। 

tataḥ sa sarvavid bhūtvā bhavopagrāhikarmaṇaḥ 
jñānayogāt kṣayaṃ kṛtvā mokṣam āpnoti śāśvatam ।। 

jñānayogas tapaḥ śuddham ity ādi yad udīritam 
aidamparyeṇa bhāvārthas tasyāyam abhidhīyate ।। 

jñānayogasya yogīndraiḥ parā kāṣṭhā prakīrtitā 
śaileśīsaṃjñitaṃ sthairyaṃ tato muktir asaṃśayam ।। 

dharmas tac cātmadharmatvān muktidaḥ śuddhisādhanāt 
akṣayo apratipātitvāt sadā muktau tathā sthiteḥ ।। 

cāritrapariṇāmasya nivṛttir na ca sarvathā 
siddha ukto yataḥ śāstre na cāritrī na cetaraḥ ।। 

na cāvasthānivṛttyeha nivṛttis tasya yujyate 
samayātikrame yadvat siddhabhāvaś ca tatra vai ।। 

jñānayogād ato muktir iti samyag vyavasthitam 
tantrāntarānurodhena gītaṃ cetthaṃ na doṣakṛt ।। 

dasavāṃ stabaka

mīmāṃsaka ke sarvajñatākhaṃḍana kā khaṃḍana

atrāpy abhidadhaty anye sarvajño naiva vidyate 
tadgrāhakapramābhāvād iti nyāyānusāriṇaḥ ।। 

pratyakṣeṇa pramāṇena sarvajño naiva gṛhyate 
liṅgam apy avinābhāvi tena kiñcin na vidyate ।। 

na cāgamena yad asau vidhyādipratipādakaḥ 
apratyakṣatvato naivopamānenāpi gamyate ।। 

nārthāpattyāpi sarvo arthas taṃ vināpy upapadyate 
pramāṇapañcakāvṛttes tatrābhāvapramāṇatā ।। 

dharmādharmavyavasthā tu vedākhyād āgamāt kila 
apauruṣeyo asau yasmād hetudoṣavivarjitaḥ ।। 

āha cālokavad vede sarvasādhāraṇe sati 
dharmādharmaparijñātā kim arthaṃ kalpyate naraḥ ।। 

īṣṭāpūrtādibhedo asmāt sarvalokapratiṣṭhitaḥ 
vyavahāraprasiddhayaiva yathaiva divasādayaḥ ।। 

ṛtvigbhir mantrasaṃskārair brāhmaṇānāṃ samakṣataḥ 
antarvedyāṃ tu yad dattam iṣṭaṃ tad abhidhīyate ।। 

vāpīkūpataṅāgāni devatāyatanāni ca 
annapradānam ity etat pūrttam ity abhidhīyate ।। 

ato api śuklaṃ yad vṛttaṃ nirīhasya mahātmanaḥ 
dhyānādi mokṣaphaladaṃ śreyas tad abhidhīyate ।। 

varṇāśramavyavasthāpi sarvā tatprabhavaiva hi 
atīndriyārthadraṣṭā tan nāsti kiñcit prayojanam ।। 

atrāpi bruvate kecid itthaṃ sarvajñavādinaḥ 
pramāṇapañcakāvṛttiḥ kathaṃ tatropapadyate ।। 

sarvārthaviṣayaṃ tac cet pratyakṣaṃ tan niṣedhakṛt 
abhāvaḥ katham etasya na ced atrāpy adaḥ samam ।। 

dharmādayo api cādhyakṣāḥ jñeyabhāvād ghaṭādivat 
kasyacit sarva eveti nānumānaṃ na vidyate ।। 

āgamād api tatsiddhir yad asau codanāphalam 
prāmāṇyaṃ ca svatas tasya nityatvam ca śruter iva ।। 

hṛdgatāśeṣasaṃśītinirṇayāt tadgrahe punaḥ 
upamānyagrahe tatra na cānyatrāpi cānyathā ।। 

śāstrād atīndriyagater arthāpattyāpi gamyate 
anyathā tatra nāśvāsaś chadmasthasyopajāyate ।। 

pramāṇapañcakāvṛttir evaṃ tatra na yujyate 
tathāpy abhāvaprāmāṇyam iti dhyāndhyavijṛmbhitam ।। 

vedād dharmādisaṃsthāpi hantātīndriyadarśinam 
vihāya gamyate samyak kuta etad vicintyatām ।। 

na vṛddhasampradāyena chinnamūlatvayogataḥ 
na cārvāgdarśinā tasyāt-īndriyārtho avasīyate ।। 

prāmāṇyaṃ rūpaviṣaye saṃpradāye na yuktimat 
yathānādimadandhānāṃ tathātrāpi nirūpyatām ।। 

na laukikapadārthena tatpadārthasya tulyatā 
niścetuṃ pāryate anyatra tadviparyayadarśanāt ।। 

nityatvāpauruṣeyatvād yasti kiñcid alaukikam 
tatrānyatrāpy ataḥ śaṅkā viduṣo na nivartate ।। 

tannivṛttau ca nopāyo vinātīndriyavedinam 
evaṃ ca kṛtvā sādhv etat kīrtitaṃ dharmakīrtinā ।। 

svayaṃ rāgādimānnārthaṃ vetti vedasya nānyataḥ 
na vedayati vedo api vedārthasya gatiḥ kutaḥ ।। 

tenāgnihotraṃ juhuyāt svargakāma iti śrutau 
khādet śvamāṃsam ity eṣa nārtha ity atra kā pramā ।। 

pradīpādivadiṣṭaś cet tacchabdo arthaprakāśakaḥ 
svata eva pramāṇaṃ na kiñcid atrāpi vidyate ।। 

viparītaprakāśaś ca dhruvam āpadyate kvacit 
tathā hīndīvare dīpaḥ prakāśayati raktatām ।। 

tasmān na cāviśeṣeṇa pratītir upajāyate 
saṅketasavyapekṣatve svata evetyayuktimat ।। 

sādhur na veti saṅketo na cāśaṅkā nivartate 
tadvaicitryopalabdheś ca svāśayābhiniveśataḥ ।। 

vyākhyāpy apauruṣeyyasya mānābhāvān na saṅgatā 
mitho viruddhabhāvāc ca tatsādhutvādyaniściteḥ ।। 

nānyapramāṇasaṃvādāt tatsādhutvaviniścayaḥ 
so atīndriye na yannyāyyas tattadbhāvavirodhataḥ ।। 

tasmād vyākhyānam asyedaṃ svābhiprāyanivedanam 
jaiminyāder na tulyaṃ kiṃ vacanenāpareṇa vaḥ ।। 

eṣa sthāṇur ayaṃ mārga iti vaktīha kaścana 
anyaḥ svayaṃ bravīmīti tayor bhedaḥ parīkṣyatām ।। 

na cāpy apauruṣeyo asau ghaṭate sūpapattitaḥ 
vaktṛvyāpāravaikalye tacchabdānupalabdhitaḥ ।। 

vaktṛvyāpārabhāveti tadbhāve laukikaṃ na kim 
apauruṣeyam iṣṭaṃ vo vaco dravyavyapekṣayā ।। 

dṛśyamāne api cāśaṅkā-dṛśyakartṛsamudbhavā 
nātīndriyārthadraṣāram antareṇa nivartate ।। 

pāpād atredṛśī buddhir na puṇyād iti na pramā 
na loko hi vigānatvāt tadbahutvādyaniściteḥ ।। 

bahūnām api saṃmohabhāvān mithyāpravartanāt 
mānasaṃkhyāvirodhāc ca katham ittham idaṃ nanu ।। 

atīndriyārthadraṣṭā tu pumān kaścid yadīṣyate 
saṃbhavadviṣayāpi syād evaṃbhūtārthakalpanā ।। 

apauruṣeyatāpy asya nānyato hy avagamyate 
kartur asmaraṇādīnāṃ vyabhicārādidoṣataḥ ।। 

nābhyāsa evam ādīnām api kartāvigānataḥ 
smaryate ca vigānena hantehāpy aṣṭakādayaḥ ।। 

abhyāsaḥ karmaṇāṃ satyam utpādayati kauśalam 
svakṛtādhyayanasyāpi tadbhāvo na virudhyate 
gauravāpādanārthaṃ ca tathā syād anivedanam ।। 

mantrādīnāṃ ca sāmarthyaṃ śābarāṇām api sphuṭam 
pratītaṃ sarvaloke api na cāpy avyabhicāri tat ।। 

vede api paṭhyate hy eṣa mahātmā tatra tatra yat 
sa ca mānamato apy asyā-sattvaṃ vaktuṃ na yujyate ।। 

na cāpy atīndriyārthatvāj jyāyo viṣayakalpanam 
asākṣāddarśinas tatra rūpe andhasy eva sarvathā ।। 

sarvajñena hy abhivyaktāt sarvārthādāgamāt parā 
dharmādharmavyavastheyaṃ yujyate nānyataḥ kvacit ।। 

bauddha ke sarvajñatākhaṃḍana kā khaṃḍana

atrāpi prājña ity anya ittham āha subhāṣitam 
iṣṭo ayam arthaḥ śakyeta jñātuṃ so atiśayo yadi ।। 

ayam evaṃ na vety anyadoṣo nirdoṣatāpi vā 
durlabhatvāt pramāṇānāṃ durbodhety apare viduḥ ।। 

atrāpi bruvate vṛddhāḥ siddham avyabhicāry api 
loke guṇādivijñānaṃ sāmānyena mahātmanām ।। 

tannītipratipattyāder anyathā tan na yuktimat 
viśeṣajñānam apy evaṃ tadvad abhyāsato na kim ।। 

doṣāṇāṃ hrāsadṛṣṭyeha tatsarvakṣayasaṃbhavāt 
tatsiddhau jñāyate prājñais tasyātiśaya ity api ।। 

hṛdgatāśeṣasaṃśītinirṇayādiprabhāvataḥ 
tadātve vartamāne tu tadvyaktārthāvirodhataḥ ।। 

na cāsyādarśane apy adya sāmrājyasy eva nāstitā 
saṃbhavo nyāyayuktas tu pūrvam eva nidarśitaḥ ।। 

pratibhālocanaṃ tāvad idānīm apy atīndriye 
suvaidyasaṃyatādīnām avisaṃvādi dṛśyate ।। 

evaṃ tatrāpi tadbhāve na virodho asti kaścana 
tadvyaktārthāvirodhādau jñānabhāvāc ca sāmpratam ।। 

sarvatra dṛṣṭe saṃvādād adṛṣṭe nopajāyate 
jñātur visaṃvādāśaṅkā tadvaiśiṣṭyopalabdhitaḥ ।। 

vastusthityāpi tat tādṛg na visaṃvādakaṃ bhavet 
yathottaraṃ tathā dṛṣṭer iti caitan na sāṃpratam ।। 

siddhyet pramāṇaṃ yady evam apramāṇam atheha kim 
na hy ekaṃ nāsti satyārthaṃ puruṣe bahubhāṣiṇi ।। 

yata ekaṃ na satyārthaṃ kintu sarvaṃ yathāśrutam 
yatrāgame pramāṇaṃ sa iṣyate paṇḍitair janaiḥ ।। 

ātmā nāmī pṛthak karma tatsaṃyogād bhavo anyathā 
muktir hiṃsādayo mukhyās tannivṛttiḥ sasādhanā ।। 

atīndriyārthasaṃvādo viśuddho bhāvanāvidhiḥ 
yatredaṃ yujyate sarvaṃ yogivyaktaṃ sa āgamaḥ ।। 

adhikāry api cāsyeha svayam ajño api yaḥ pumān 
kathitajñaḥ punar dhīmāṃs tadvaiyarthyamato anyathā ।। 

paricittādidharmāṇāṃ gatyupāyābhidhānataḥ 
sarvārthaviṣayo apy eṣa iti tadbhāvasaṃsthitiḥ ।। 

gyārahavāṃ stabaka

śabdārthasaṃbaṃdhakhaṃḍana kā khaṃḍana

anye tv abhidadhaty atra yuktimārgakṛtaśramāḥ 
śabdārthayor na saṃbandho vastusthityeha vidyate ।। 

na tādātmyaṃ dvayābhāvaprasaṃgād buddhibhedataḥ 
śastrādyuktau mukhacchedā-disaṃgāt samayasthiteḥ ।। 

arthāsaṃnidhibhāvena taddṛṣṭāvanyathoktitaḥ 
anyābhāvaniyogāc ca na tadutpattir apy alam ।। 

paramārthaikatānatve śabdānām anibandhanā 
na syāt pravṛttir artheṣu darśanāntarabhediṣu ।। 

atītājātayor vāpi na ca syād anṛtārthatā 
vācaḥ kasyāścid ity eṣā bauddhārthaviṣayā matā ।। 

vācya ittham apohas tu na jātiḥ pāramārthikī 
tadayogād vinā bhedaṃ tadanyebhyas tathāsthiteḥ ।। 

sati cāsmin kim anyena śabdāt tadvatpratītitaḥ 
tadabhāve na tadvattvaṃ tadbhrāntatvāt tathā na kim ।। 

abhrāntajātivāde tu na daṇḍād daṇḍivad gatiḥ 
tadvaty ubhayasāṅkarye na bhedād vo api tādṛśam ।। 

anye tv abhidadhaty evaṃ vācyavācakalakṣaṇaḥ 
asti śabdārthayor yogas tatpratītyāditas tataḥ ।। 

naitad dṛśyavikalpyarthai-kīkaraṇena bhedataḥ 
ekapramātrabhāvāc ca tayos tattvāprasiddhitaḥ ।। 

śabdāt tadvāsanābodho vikalpasya tato hi yat 
tad ittham ucyate asmābhir na tatas tadasiddhitaḥ ।। 

viśiṣṭaṃ vāsanājanma bodhas tac ca na jātucit 
anyatas tulyakālāder viśeṣo anyasya no yataḥ ।। 

niṣpannatvād asattvāc ca dvābhyām anyodayo na saḥ 
upādānāviśeṣeṇa tatsvabhāvaṃ tu tatkutaḥ ।। 

na hy uktavat svahetos tu syāc ca nāśaḥ sahetukaḥ 
itthaṃ prakalpane nyāyād ata eva na yuktimat ।। 

anabhyupagamāc ceha tādātmyādisamudbhavāḥ 
na doṣā no na cānye api tadbhedād hetubhedataḥ ।। 

vandhyetarādiko bhedo rāmādīnāṃ yathaiva hi 
mṛṣāsatyādiśabdānāṃ tadvat taddhetubhedataḥ ।। 

paramārthaikatānatve apy anyadoṣopavarṇanam 
pratyākhyātaṃ hi śabdānām iti samyag vicintyatām ।। 

anyadoṣo yad anyasya yuktyā yukto na jātucit 
vaktyavarṇaṃ na buddhānāṃ bhikṣvādiḥ śabarādivat ।। 

jñāyate tadviśeṣas tu pramāṇetarayor iva 
svarūpālocanādibhyas tathā darśanato bhuvi ।। 

samayopekṣaṇaṃ ceha tatkṣayopaśamaṃ vinā 
tatkartṛtvena saphalaṃ yogināṃ tu na vidyate ।। 

sarvavācakabhāvatvāc chabdānāṃ citraśaktitaḥ 
vācyasya ca tathānyatra nāgo asya samaye api hi ।। 

anantadharmakaṃ vastu taddharmaḥ kaścid eva ca 
vācyo na sarva eveti tataś caitan na bādhakam ।। 

anyad evendriyagrāhyam anyac chabdasya gocaraḥ 
śabdāt pratyeti bhinnākṣaḥ na tu pratyakṣam īkṣate ।। 

anyathā dāhasambandhād dāhaṃ dagdho abhimanyate 
anyathā dāhaśabdena dāhārthaḥ saṃpratīyate ।। 

indriyagrāhyato anyo api vācyo asau na ca dāhakṛt 
tathāpratītito bhedā-bhedasiddhyaiva vastu naḥ ।। 

apohasyāpi vācyatvam upapattyā na yujyate 
asattvād vastubhedena buddhyā tasyāpi bodhataḥ ।। 

kṣaṇikāḥ sarvasaṃskārā anyathaitad virudhyate 
apoho yan na saṃskāro na ca kṣaṇika iṣyate ।। 

evaṃ ca vastunas tattvaṃ hanta śāstrād aniścitam 
tadabhāve ca suvyaktaṃ tad etat tuṣakhaṇḍanam ।। 

buddhāvarṇe api cādoṣaḥ saṃstave apy aguṇas tathā 
āhvānāpratipattyādi śabdārthāyogato dhruvam ।। 

jñāna tathā kiryā ke bīca prādhānya-aprādhānya kā praśna

jñānād eva niyogena siddhim icchanti kecana 
anye kriyāta eveti dvābhyām anye vicakṣaṇāḥ ।। 

jñānaṃ hi phaladaṃ puṃsāṃ na kiryā phaladā matā 
mithyājñānāt pravṛttasya phalaprāpter asaṃbhavāt ।। 

jñānahīnāś ca yal loke dṛśyante hi mahākriyāḥ 
tāmyante aticiraṃ kālaṃ kleśāyāsaparāyaṇāḥ ।। 

jñānavantaś ca tadvīryāt tatra tatra svakarmaṇi 
viśiṣṭaphalayogena sukhino alpakriyā api ।। 

kevalajñānabhāve ca muktir apy anyathā na yat 
kriyayāvato api yatnena tasmāt jñānād asau matā ।। 

kriyaiva phaladā puṃsāṃ na jñānaṃ phaladaṃ matam 
yataḥ strībhakṣyabhogajño na jñānāt sukhino bhavet ।। 

kriyāhīnāś ca yal loke dṛśyante jñānino api hi 
kṛpāyatanam anyeṣāṃ sukhasampadvivarjitāḥ ।। 

kriyopetāś ca tadyogād udagraphalabhāvataḥ 
mūrkhā api hi bhūyāṃso vipaścitsvāmino anaghāḥ ।। 

kriyātiśayayogāc ca muktiḥ kevalino api hi 
nānyathā kevalitve api tad asau tannibandhanā ।। 

phalaṃ jñānakriyāyoge sarvam evopapadyate 
tayor api ca tadbhāvaḥ paramārthena nānyathā ।। 

sādhyam arthaṃ parijñāya yadi samyak pravartate 
tatas tat sādhayatv eva tathā cāha bṛhaspatiḥ ।। 

samyak pravṛttiḥ sādhyasya prāptyupāyo abhidhīyate 
tadaprāptāv upāyatvaṃ na tasyā upapadyate ।। 

asādhyārambhiṇas tena samyag jñānaṃ na jātucit 
sādhyānārambhiṇaś ceti dvayam anyo'nysaṃgatam ।। 

ata evāgamajñasya yā kriyā sā kriyocyate 
āgamajño api yas tasyāṃ yathāśakti pravartate ।। 

cintāmaṇisvarūpajño daurgatyopahato na hi 
tatprāptyupāyavaicitrye muktvānyatra pravartate ।। 

na cāsau tatsvarūpajño yo anyatrāpi pravartate 
mālatīgandhagaṇavid darbhe na ramate hy aliḥ ।। 

muktiś ca kevalajñānakriyātiśayajaiva hi 
tadbhāva eva tadbhāvāt tadabhāve apy abhāvataḥ ।। 

na viviktaṃ dvayaṃ samyag etad anyair apīṣyate 
svakāryasādhanābhāvād yathāha vyāsamaharṣiḥ ।। 

baṭharaś ca tapasvī ca śūraś cāpy akṛtavraṇaḥ 
madyapā strī satītvaṃ ca rājan na śraddadhāmy aham ।। 

mokṣa kā svarūpa

mṛtyādivarjitā ceha muktiḥ karmaparikṣayāt 
nākarmaṇaḥ kvacij janma yathoktaṃ pūrvasūribhiḥ ।। 

dagdhe bīje yathātyantaṃ prādurbhavati nāṅkuraḥ 
karmabīje tathā dagdhe na rohati bhavāṅkuraḥ ।। 

janmābhāve jarāmṛtyor abhāvo hetvabhāvataḥ 
tadabhāve ca niḥśeṣaduḥkhābhāvaḥ sadaiva hi ।। 

paramānandabhāvaś ca tadabhāve hi śāśvataḥ 
vyābādhābhāvasaṃsiddhaḥ sidhānāṃ sukham iṣyate ।। 

sarvadvandvavinirmuktāḥ sarvābādhāvivarjitāḥ 
sarvasaṃsiddhasatkāryāḥ sukhaṃ teṣāṃ kimucyate ।। 

amūrtāḥ sarvabhāvajñās trailokyoparivartinaḥ 
kṣīṇasaṅgā mahātmānas te sadā sukham āsate ।। 

etā vārtā upaśrutya bhāvayan buddhimān naraḥ 
ihopanyastaśāstrāṇāṃ bhāvārtham adhigacchati ।। 

śatāni sapta ślokānām anuṣṭupchandasāṃ kṛtam 
ācāryaharibhadreṇa śāstravārtāsamuccayam ।। 

kṛtvā prakaraṇam etad yad avāptaṃ kiñcid iha mayā kuśalam ।
bhavavirahabījam anaghaṃ labhatāṃ bhavyo janas tena ।। 

yaṃ buddhaṃ bodhayantaḥ śikhijalamarutas tuṣṭuvur lokavṛttyai jñānaṃ yatrodapādi pratihatabhuvanālokavandhyatvahetu 
sarvaprāṇisvabhāṣāpariṇatisubhagaṃ kauśalaṃ yasya vācāṃ tasmin devādhideve bhagavati bhavatādhīyatāṃ bhaktirāgaḥ ।। 