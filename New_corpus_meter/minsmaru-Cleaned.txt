

harakopānalenaiva bhasmībhūyākarot smaraḥ ।
arddhaṃ nārīśarīraṃ hi yaś ca tasmai namo astu te ।।
samyag ārādhitaḥ kāmaḥ sugandhikusumādibhiḥ ।
vidadhāti varastrīṇāṃ mānagranthivimocanam ।।
smaran nirjitya rudreṇa paścād uddīpitaḥ smaraḥ ।
tena tannāmadheyena nirmitā smaradīpikā ।।
anekakāmaśāstrāṇāṃ sāram ākṛṣya yatnataḥ ।
bālavyutpattaye strīṇāṃ cittasantoṣaṇāya ca ।
prabodhāya varastrīṇāṃ tuṣṭyai ratisukhāya ca ।।
gargeṇābhāṣitāṃ samyag vakṣyāmi smaradīpikām ।
yasya vijñānamātreṇa mūrkho api ratiraṅgadhīḥ ।।
bālikā taruṇī prauḍhā vṛddhā ceti viśeṣataḥ ।
jñātavyo hy anvitaḥ kāmo dhruvaṃ śṛṅgāram icchatā ।।
kāmaśāstrasya tattvajñā jāyante sundarīpriyāḥ ।
kāmaśāstram ajānanto ramante paśuvat striyam ।।
nānānibandhaiḥ suratopacāraiḥ krīḍāsukhaṃ janmaphalaṃ narāṇām ।
kiṃ saurabheyīśatamadhyavartī vṛṣo api saṃbhogasukhaṃ na bhuṅkte ।।
svanārīrakṣaṇaṃ puṃsāṃ paranāryanurañjanam ।
bandhabhedeṅgitajñānam etat phalam udāhṛtam ।।
yena saṃvatsaro dṛṣṭaḥ sakṛt kāmaḥ susevitaḥ ।
tena sarvam idaṃ dṛṣṭaṃ punar āvartitaṃ jagat ।।
prathamaṃ lakṣaṇaṃ puṃsāṃ strīṇāṃ ca tadanantaram ।
dhvajasya lakṣaṇaṃ proktaṃ bhagalakṣaṇasaṃyutam ।।
kāmasthānāni saṃlakṣya punaḥ samyakpracālanam ।
punaḥ ṣoḍaśa bandhāś ca tathaivādhomukhāś ca ṣaṭ ।।
dvau bandhau sundarīṇāṃ ca paścān mukharataṃ tathā ।
bāhyaṃ rataṃ tataḥ kuryād rataṃ deśaviśeṣajam ।।
iṅgitasya parijñānaṃ dūtyāś ca tadanantaram ।
tathāṣṭanāyikāyāś ca mantrauṣadhisutodayaḥ ।।
śaśo mṛgo vṛṣaś caiva caturthas tu hayas tathā ।
kathayāmi kramāt puṃsām etaj jāticatuṣṭayam ।।
mṛducapalasuśīlaḥ komalāṅgaḥ suveṣaḥ sakalaguṇanidhānaṃ satyavādī śaśo asau ।।
vadati madhuravāṇīṃ nṛtyagītānuraktaḥ ।
dvijasuragurubhakto bandhuyukto dhanāḍhyaḥ ।।
strījito gāyanaś caiva nārīsattvaparaḥ sukhī ।
ṣaḍaṅgulo bhaven meḍhraḥ śrīmāṃś ca śaśako mataḥ ।।
vadati madhuravāṇīṃ raktanetraḥ suśīlaḥ calamatiratibhīruḥ śīghragāmī mṛgo asau ।।
udarakaṭikṛśaḥ syād dīrghabimbādharauṣṭho daśanavadanadīrgho dīrghabāhuḥ pratāpī ।।
alpabhug dhārmikaś caiva satyavādī priyaṃvadaḥ ।
aṣṭāṅgulo bhaven meḍhro rūpayukto mṛgo mataḥ ।।
vṛṣo yathā udarakaṭikṛśāsyaḥ śīghragāmī natāṃsaḥ kanakaruciradehaḥ kaṣṭavādī vṛṣo asau ।।
vyasanakṛpaṇabuddhiḥ strīvaśaḥ strīvilāso bahuguṇabahutejāḥ dīrghanetro abhimānī ।।
upakāraparo nityaṃ strīvaśī śleṣmalas tathā ।
lubdhaś ca kṛpaṇaś caiva mithyāvādī ca nirbhayaḥ ।
daśāṅgulaśarīras tu medasvī vṛṣabho mataḥ ।।
hayo yathā udarakaṭikṛśāsyo dīrghakaṇṭhādharoṣṭhaḥ ।
daśanavadananetraṃ tasya dīrgho api nābhiḥ ।।
lubdhaś ca kṛpaṇaś caiva mithyāvādī ca nirbhayaḥ ।।
dvādaśāṅgulameḍhras tu kuśalo api hayo mataḥ ।।
iti puruṣalakṣaṇāni catvāri ।।
atha strīṇāṃ jāticatuṣṭayaprakaraṇam ।
padminī citriṇī caiva śaṅkhinī hastinī tathā ।
pratyekaṃ ca varastrīṇāṃ khyātaṃ jāticatuṣṭayam ।।
padminī yathā bhavati kamalanetrā nāsikād ūrdhvarandhrā aviralakucayugmā dīrghakeśā kṛśāṅgī ।।
mṛdugamanasuśīlā nṛtyagītānuraktā sakalaguṇasuveṣā padminī padmagandhā ।।
śaśivadanā bimbauṣṭhī tanvī tāmranakhī tathā ।
mandagā lajjitā śyāmā raktaprāntavilocanā ।।
gāyanī suratāḍhyā ca pārāvatakalasvanā ।
svalpāhārā sukeśī ca padmagandhā ca padminī ।।
citriṇī yathā bhavati vipulakeśā nātidīrghā na kharvā tilakusumasunāsā snigdhadehotpalākṣī ।।
kaṭhinaghanakucāḍhyā sundarī bandhaśīlā nikhilaguṇavicitrā citriṇī citraveṣā ।।
gaurāṅgī tyaktalajjā ca bāhyasaṃbhogasaṃratā ।
uttānaśāyinī coṣṇā pārāvatakalasvanā ।।
snigdhāṅgī māṃsagandhā ca svalpakāmā kṛśodarī ।
dhūrtā gurunitambā ca citriṇī śrīphalastanī ।।
dīrghākṛtidīrghasuvarṇanetrā dīrghādharā dīrghanitambabimbā ।
leṣātapālaṅkṛtakaṇṭhadeśā puṃsaikacittā khalu śaṅkhinī syāt ।।
śobhanā komalā coṣṇā dīrghā dīrghaśiroruhā ।
mṛdvaṅgī kṣāragandhā ca nātisthūlā na durbalā ।।
gaurāṅgī tīkṣṇanāsā ca pīnastanī vicakṣaṇā ।
viśālajaghanā krūrā suratāḍhyā ca śaṅkhinī ।।
hastinī yathā sthūlākṛtiḥ sthūlapayodharā ca sthūlādharā sthūlanitambabimbā ।
kāmotsukā gāḍharatipriyā ca madhye ca puṣṭā kariṇī matā ca ।।
sthūlā kaṭhinakucā krūrā nātyuṣṇā nātiśītalā ।
gaurāṅgī kṣīṇanāsā ca pīnastanavilakṣaṇā ।।
viśālajaghanā krūrā phullanāsātiśītalā ।
kharvā ca kharvanāsā ca bahulomā ca kāmukī ।।
madagandhatanur nityaṃ mattamātaṅgagāminī ।
lubdhā pīnastanī kruddhā hastinī sā prakīrtitā ।।
padminī pikavāṇī ca snigdhavāṇī ca citriṇī ।
śaṅkhinī krūravāṇī ca meghavāṇī ca hastinī ।।
padminī pādaśobhā ca keśaśobhā ca citriṇī ।
śaṅkhinī mukhaśobhā ca kaṭiśobhā ca hastinī ।।
padminī padmagandhā ca kṣīragandhā ca citriṇī ।
śaṅkhinī mīnagandhā ca madagandhā ca hastinī ।।
padminī padmanidrā ca dīrghanidrā ca citriṇī ।
śaṅkhinī ghoranidrā ca gajanidrā ca hastinī ।।
padminī padmabandhena nāgabandhena citriṇī ।
śaṅkhinī mīnabandhena gajabandhena hastinī ।।
padminī svalpabhogā ca laghubhogā ca citriṇī ।
śaṅkhinī bahubhogā ca gajabhogā ca hastinī ।।
śaśakaḥ padminīṃ caiva citriṇīṃ ca mṛgas tathā ।।
śaṅkhinīṃ vṛṣabhaś caiva hastinīṃ tu hayas tathā ।
ramate tulyabhāvena tadā samarataṃ bhavet ।।
uccanīcātinīcaṃ ca tathātyuccaṃ ca varjitam ।।
khyātaṃ samarataṃ caiva tad virahaty anyathā striyaḥ ।।
iti strīṇāṃ jāticatuṣṭayam ।
atha dhvajalakṣaṇaprakaraṇam ।
musalaṃ raṅgavīraṃ ca dvividhaṃ dhvajalakṣaṇam ।
sthūlaṃ musalam ity āhur dīrghaṃ tad raṅgavīrakam ।।
nātihrasvaṃ nātidīrghaṃ sthūlaṃ sthūlāntikaṃ varam ।
kṣatraśīrṣe prasannaṃ ca liṅgāni syuḥ śubhāni ṣaṭ ।।
atha bhagalakṣaṇaprakaraṇam ।
kūrmapṛṣṭhā gajaskandhā padmanābhisamā tathā ।
alomā mṛduvistīrṇā ṣaḍ ete subhagā bhagāḥ ।।
śītalaṃ coṣṇam atyuṣṇaṃ gojihvāsadṛśaṃ kharam ।
ity uktaṃ kāmaśāstrajñair bhagacihnacatuṣṭayam ।।
śītalaṃ sukhadaṃ proktam uṣṇaṃ ca madhyamaṃ smṛtam ।
atyuṣṇam asukhaṃ caiva kharaṃ prāṇaharaṃ smṛtam ।।
atha kāmacālanaprakaraṇam ।
aṅguṣṭhe caraṇe gulphe bhage nābhau kuce hṛdi ।
kakṣe kaṇṭhe adhare netre kapole ca śrutāv api ।
śīrṣe sarvaśarīre tu vaset kāmas tithikramāt ।।
savye puṃsaḥ striyo vāme kṛṣṇe śukle viparyayaḥ ।
ūrddhvaṃ pratipadādau ca kṛṣṇe cādhaḥ pracakṣate ।।
evaṃ caiva vaset kāmaḥ sthāne caiva viśeṣataḥ ।
pāde jaṅghe ūrudeśe stane kakṣe gale śrutau ।।
nakhakṣataṃ pradātavyaṃ bhage nābhau ca mardanam ।
gaṇḍe netre lalāṭe ca cumbanaṃ kāmukair iha ।
hṛdaye tāḍanaṃ hastād dantenādharapīḍanam ।।
ātmāsyenduśaradvisaptatithayaḥ khyātaṃ nalinyā rate paulastyābdhirasāṣṭabhāskaratithau prītā bhavec citriṇī ।
rudrānaṅgagaṇeśaśambhutithayaḥ syuḥ śaṅkhinībhuktaye śeṣāḥ syuḥ suratotsaveṣu kariṇāṃ jātāṃ striyaḥ prītaye ।।
aṅguṣṭhe caraṇe ca gulphanicaye jānudvaye bāstike nābhau vakṣasi kakṣayor nigaditā kaṇṭhe kapole adhare ।
netre karṇayuge lalāṭaphalake dhautaṃ ca vāmabhruvām ūrdhvādhaścalanakrameṇa tithayaś cāndrīkalāpakṣaye ।।
sīmante nayane adhare ca galake kakṣātaṭe cūcuke nābhau śroṇitaṭe manobhavagṛhe jaṅghātaṭe piṇḍake ।
gulphe pādatale tadaṅgulitale aṅguṣṭhe ca tiṣṭhaty asau vṛddhakṣīṇasamaṃ tadā śaśikalāpakṣadvaye yoṣitām ।।
maulau kuntalakarṣaṇaṃ nayanayor ācumbanaṃ gaṇḍayoḥ dantenādharapīḍanaṃ hṛdi hatim muṣṭyā ca nābhau śanaiḥ ।
kakṣākaṇṭhakapolamaṇḍalakucaśroṇīṣu deyā nakhāḥ sīmante śikharaṃ nakhair urasijau gṛhṇīta gāḍhaṃ tataḥ ।।
kurvāṇo viratiṃ manobhavagṛhe mātaṅgalīlāyitaṃ jānvaṅguṣṭhapadorugulphahananaṃ cānyonyataḥ kāminām ।
ity evaṃ gaditaṃ pradeśakalanād indoḥ kalāropaṇaṃ kartavyaṃ ca narais tu strīṣu rabhasād uktaḥ prabodhādhikaḥ ।।
iti kāmukasaṃghātaiḥ kartavyaṃ kāmacālanam ।
dravaty anena kāmo hi ghṛtabhāṇḍam ivāgninā ।।
āliṅganaṃ cumbanaṃ ca dantakṣatanakhakṣate ।
mardanaṃ nakhacāṭuś cādharapānaṃ kucagrahaḥ ।।
cumbanaṃ saṃpraharaṇaṃ nārīkṣobhaṇam eva ca ।
etad bāhyarataṃ kuryāt kāmaprakaṭahetave ।।
adhare gaṇḍayor bhāle kapole galake hṛdi ।
stane ca kakṣayor haste nābhimūle bhagasthale ।।
kukṣau jaghanayor mūle hṛdayor netrayor mukhe ।
kaṭyāṃ ca cumbanaṃ dantakṣataṃ netre tu varjitam ।।
bhage mardanam āpūrya tato maithunam ācaret ।
kṛtvā vivastrāṃ kāntāṃ tu meḍhraṃ tatra praveśayet ।।
vakṣasā stanayugmaṃ tu sampīḍya bāhubandhanam ।
anyonyaṃ dṛḍham ākramya kuryād āliṅganaṃ striyaḥ ।।
rasikena rasajñena satataṃ ratim icchatā ।
gāḍham āliṅganaṃ deyaṃ tatsakhyā hy anurāgataḥ ।।
gale vakṣaḥsthale kukṣau kaṇṭhapārśve bhage tathā ।
jaghanorunitambeṣu pṛṣṭhe haste śiraḥsu ca ।।
kaṇṭhamūle kapole ca nakhakṣatam athācaret ।।
kakṣākaṇṭhakapoleṣu nābhiśroṇikucau tathā ।
bhagaskandhau karṇamūlau trayodaśa nakhālayaḥ ।।
sthāneṣv eteṣu kukṣau ca nakhacāṭuṃ samācaret ।
romāñcahetusukhadaṃ madanoddīpanaṃ matam ।।
itthaṃ ca manmathotpanne keliṃ kuryāt tathaiva ca ।
stanayor yugayoś caiva sanābhikabhagasthale ।।
jaghanorunitambeṣu kāmuko muhur arpayet ।।
bhujayoḥ stanayoś caiva bhage nābhau tathaiva ca ।
ṣaṭsu sthāneṣu vidhinā mardanaṃ parikīrtitam ।।
kakṣākaṇṭhakapoleṣu nābhau śroṇyāṃ payodhare ।
karṇamūle tathā skandhe cumbanaṃ dvādaśasthale ।।
gaṇḍauṣṭhaṃ ca tathā vaktraṃ kakṣā nābhir bhagas tathā ।
kucau ca bāhumūlaṃ ca dvādaśaitāni cumbanam ।।
gaṇḍau netre tathā vaktraṃ kakṣā nābhir bhagas tathā ।
kucau ca bāhumūlaṃ ca sthānāny etāni cumbane ।।
adharauṣṭhe ca sampīḍya nāyako nāyikādharam ।
pūrṇacandranibhaṃ peyān nāryāś ca sarasaṃ mukham ।।
payodharauṣṭhajihvāyā dvayor eva kucāgrayoḥ ।
pañcasthānasya vai pānaṃ kuryāt kṛśavicakṣaṇaḥ ।।
oṣṭhena cauṣṭhagrahaṇapūrvakaṃ keśakarṣaṇam ।
śiraḥpradeśe kṛtvā tām upaviṣṭāṃ ca kārayet ।।
yathā kokilaśabdaḥ syād yathā pārāvatadhvaniḥ ।
yathā haṃsamayūrādeḥ kalarāvaṃ tathā caret ।।
muṣṭāmuṣṭinitambe ca kuryāc caiva parasparam ।
upahastenābalāyās tāḍayej jaghanadvaye ।।
bhagagarbhasya madhye tu nāḍikā dhvajarūpiṇī ।
pūrṇā kāmajalair nityaṃ vāmasthā mṛdupīvarā ।
marditā cāṅgulībhyāṃ tu janayet kāmajaṃ jalam ।।
tatra ekaviṃśatiprakāraḥ ।
teṣāṃ nāmāni kākapadaḥ viparītakaḥ nāgarikaḥ ratipāśaḥ keyūraḥ priyatoṣaṇaṃ samapadaḥ ekapadaḥ ūrdhvasaṃpuṭaḥ saṃpuṭakaḥ manmathapriyaḥ ratisundaraḥ urupīḍanaḥ smaracakraṃ nāgapāśakaḥ gaganakaḥ vaṃśadārakaḥ kanakakṣayaḥ nāgaraḥ kuliśanāmakaḥ kāmasundara iti ।
yathākramaṃ teṣāṃ lakṣaṇāny apy āha ।
strīpādau skandhayugmasthau kṣiptvā dhvajaṃ bhagaṃ laghu ।
kāmayet kāmuko nārīṃ bandhaḥ kākapado hi saḥ ।।
pādam ekaṃ kare dhṛtvā dvitīyaṃ skandhasaṃsthitam ।
nārīṃ kāmayate kāmī bandhaḥ syād viparītakaḥ ।।
ūrumūlopari nyasya yoṣidūruṃ naro yadi ।
grīvāṃ dhṛtvā karābhyāṃ tu bandho nāgariko mataḥ ।।
pīḍayed ūruyugmena kāmukaṃ yadi kāminī ।
ratipāśas tadā khyātaḥ kāminīnāṃ manoharaḥ ।।
strīṇāṃ jaṅghāntarāviṣṭo gāḍhāliṅgya ca sundarīm ।
ramate vihvalaḥ kāmī bandhaḥ keyūrasaṃjñakaḥ ।।
narīpādau svahastena hṛdaye dhārayed yadi ।
stanārpitakaraḥ kāmī kāmayet priyatoṣaṇam ।।
yoṣitpādau hṛdi nyasya karābhyāṃ dhārayet kucau ।
yatheṣṭaṃ tāḍayed yonau bandhaḥ samapadaḥ smṛtaḥ ।।
pādam ekaṃ kare dhṛtvā dvitīyaṃ skandhasaṃsthitam ।
stanārpitakaraḥ kāmī bandhas tv ekapado hi saḥ ।।
samprasārya striyāḥ pādau śayyārpitakaphoṇikaḥ ।
bhage liṅgasya saṃyogād ramate sampuṭo hi saḥ ।।
strīpādau saralīkṛtya bhūmau kuñcitajānukaḥ ।
stanalagno ramet kāmī bandhaḥ sampuṭako mataḥ ।।
svajaṅghādvayabāhye ca vā yoṣitpadadvayam ।
stanau dhṛtvā ramet kāmī bandhaḥ syān manmathapriyaḥ ।।
nārīpādadvayaṃ kāmī dhārayet kucamaṇḍale ।
dhṛtvā kaṇṭhaṃ ramen nārīṃ bandho ayaṃ ratisundaraḥ ।।
striyā ūruyugaṃ dhṛtvā karābhyāṃ pīḍayet punaḥ ।
kuryāc ca nirbhayāṃ kāmī bandhaḥ syād ūrupīḍanaḥ ।।
dhṛtvā vāmakareṇoruṃ pādaṃ cāpi śiraḥsthitam ।
ramate sudṛḍhaḥ kāmī smaracakraṃ prakīrtitam ।।
svajānudvayamadhyābhyāṃ hastābhyāṃ dhārayet striyam ।
ramen niḥśaṅkitaḥ kāmī bandhaḥ syān nāgapāśakaḥ ।।
samāśliṣya yadā kāntaḥ kāminyā jaghanadvayam ।
ūrdhvagaṃ ramate dorbhyāṃ bandho gaganakaḥ smṛtaḥ ।।
nārīpādadvayaṃ caiva skandhe yaḥ parivartanam ।
kṛtvā kānto ramed āśu bandho ayaṃ vaṃśadārakaḥ ।।
mukhaṃ mukhe yadā bāhyaṃ bāhye jaṅghe api jaṅghayoḥ ।
vakṣo vakṣaḥsthale dattvā bhavet sa kanakakṣayaḥ ।।
sundarīṃ ca ramet kāntaḥ kaṭyāsaktabhujadvayām ।
hṛdi tatkāntahastāṃ ca bandho ayaṃ nāgaro mataḥ ।।
strīpādadvayam āliṅgya vimukhākṣiptaliṅgakaḥ ।
yonim āpīḍayet kāmī bandhaḥ kuliśanāmakaḥ ।।
svajaṅghādvayabāhyena dhārayet kucamaṇḍalam ।
dhṛtvā kaṇṭhaṃ ramet kāmī bandhaḥ syāt kāmasundaraḥ ।।
ityādikaṇṭhavinyāsād gāḍhaṃ sampādayet sukham ।
tasmād vidagdhasaṃghātaiḥ kāryā bandhāḥ prayatnataḥ ।।
striyam ānatapūrvāṅgīṃ pādāhitakaradvayām ।
dhṛtodaro ramet kāmī bandho ayaṃ paśunāmakaḥ ।।
pādālīḍhastanīṃ nārīm utkṣiptajaghanāṃ yadi ।
kāntaḥ kāmayate paścāt kathitas tv ekabandhakaḥ ।।
uddhṛtya pādam ekaṃ tu bhuvi saṃsthāpya cāparam ।
kuḍyāśritāṃ ramet kāntāṃ bandhas traivikramo mataḥ ।।
hṛdi saṃsthāpya pādaikaṃ bāhubhyāṃ veṣṭayed yadi ।
kāntaḥ kuḍyāśritāṃ nārīṃ bandho veṣṭanako mataḥ ।।
nārījānudvayaṃ dhṛtvā ātmajānudvayopari ।
kuḍyāśritāṃ ramet kāntāṃ bandho dolādināmakaḥ ।।
nārībāhudvayaṃ nyasya svīyabāhudvaye tathā ।
grīvāṃ dhṛtvā ramet kāmī bandho dolāyitaḥ smṛtaḥ ।।
kuḍyāśritāṃ ramet kāntāṃ kaṇṭhāsaktakaradvayām ।
pādābhyāṃ madhyam āveṣṭya bandhaḥ prālambako mataḥ ।।
striyāḥ pādadvayaṃ kāntaḥ kāntasyorudvayopari ।
kaṭim ālolayed āśu bandho ayaṃ haṃsalīlakaḥ ।।
liṅgoparisthitā nārī bhūmau dattvā karadvayam ।
hṛdaye dattahastā ca bandho līlāsano mataḥ ।।
viparītarate nārīm ṛtusnātāṃ na gurviṇīm ।
yojayet kāmaśāstrajñaḥ sadyo bhuktavatīṃ tathā ।।
bhage niḥkṣiptajihvāgro vilolaṃ cumbati priyaḥ ।
tathaiva ramaṇasyāpi nārī liṅgaṃ prakarṣati ।।
madhyadeśabhavā nāryo nakhadantapade ratāḥ ।
cumbāghātaratā nāryas tathā madhyamadeśajāḥ ।।
adhomukharatāś caiva keśagrāheṣu sindhujāḥ ।
nānārataratā nāryas tathā siṃhaladeśajāḥ ।।
cumbanāliṅgane raktās tathā kṛtrimaliṅgakaiḥ ।
mahārāṣṭre ratā rāmāḥ strīrājye kośaleṣu ca ।।
kṣatāghātāṃśukākṣepais tathā kṛtrimaliṅgakaiḥ ।
dhvajavṛṣaṇalubdhāś ca rāmāḥ kārṇāṭadeśajāḥ ।।
cumbakeśagrahaiś caiva jihvāvakṣojamardanaiḥ ।
vṛṣaṇais tāḍanenāṅge ratā drāviḍadeśajāḥ ।।
nitāntarasikā bandhe cumbanāliṅganādiṣu ।
lubdhāś cādharapāneṣu na tu lāvaṇyavigrahāḥ ।।
tīrthayātrābhilubdhāś ca gauḍavaṅgāṅganāḥ kila ।
niḥsahā mardanāghāte nepālāḥ kāmarūpajāḥ ।।
strīṇāṃ viṣayasātmyaṃ ca jñātvā maithunam ācaret ।
samāne sukhasampattir anyathā vai dviṣanti tāḥ ।।
mṛduhrasvadhvajo yatra priyo aśakto drutacyutiḥ ।
yatra strīṇāṃ ca kāṭhinyaṃ tatra nīcarato bhavet ।।
nāryo nīcaratodvignā dviṣanti puruṣaṃ kṣaṇāt ।
śrūyate caiva karṇāṭe kāntayā nihataḥ patiḥ ।।
aṅgulīnāṃ praveśais tu tathā kṛtrimaliṅgakaiḥ ।
mṛduhrasvadhvajaiḥ kāmī ramet strītoṣahetave ।।
atha prāsaṅgikaṃ kanyāparīkṣaṇaprakaraṇam ।
idānīṃ yad ahaṃ vakṣye kanyāyāḥ lakṣaṇaṃ tataḥ ।
nirūpya lakṣaṇādīṃs tāṃ paritaḥ svīyasampadam ।।
na kṛṣṇā nātigaurāṅgī tanvī mṛduvacās tathā ।
na kharvā nātidīrghā ca suvaktrā cārulocanā ।।
kambugrīvā ca mṛdvaṅgī śyāmarukthodarī tu yā ।
alpanidrālpabhoktrī ca samāṅgī nimnanāsikā ।।
āraktā sutarāṃ netre nakhe dantacchade api ca ।
padmaraktādicihnaṃ ca pāṇau pāde viśeṣataḥ ।।
samadantā guruśroṇī bimbauṣṭhī ca sugāyanī ।
bhavet kanyā praśaṃsyā sā dharmakāmārthasiddhaye ।।
bhūmau pādakaniṣṭhā vānāmikā vārpayed yugam ।
kanyā sā varjanīyā ca saivopapatikā matā ।।
kanyā sā puṃścalī kharvā yā syāc chabalamadhyamā ।
pīvarā karkaśāṅgī ca piṅganetrā kace jaṭā ।।
dīrghanetrā dīrghavaktrā kharvā paruṣavādinī ।
jaṅghāyām uttaroṣṭhe ca bibhratī lomasaṃcayam ।।
karoti yadi vā nityaṃ bhojanaṃ vipulaṃ bahu ।
nimnagrīvā nimnakaṇṭhā bahukeśī sulocanā ।।
gaṇḍakūpe hasantī ca dantapaṅktyā tu danturā ।
sā vijñair varjanīyā ca sukhaiśvaryasamīhayā ।।
tad yathā kuladvayaṃ cāpi vininditā strī yaśovibhūtiṃ ca tiraskaroti ।
nimagnacandreva niśāsamānā prayāti naivādaratāṃ pṛthivyām ।।
sevanaṃ yoṣitāṃ kuryān matvā doṣabalābalam ।
bālāyogyātirūḍhānām ṛtuyogavibhāgataḥ ।।
bālā ca taruṇī prauḍhā vṛddhā bhavati nāyikā ।
ebhiḥ prakārair vikhyātā yuvatī nāgarī sadā ।।
bāleti gīyate nārī yāvat ṣoḍaśavatsaram ।
tasmāt paraṃ ca yogyā sā yāvad viṃśativatsaram ।।
vidvadbhiḥ sarvajagati taruṇīty abhidhīyate ।
tadūrdhvam atirūḍhā syād yāvat pañcāśataṃ punaḥ ।।
vṛddhā tataḥ paraṃ jñeyā suratotsavavarjitā ।
prīṇāti bālā mālādyais taruṇī vastradānataḥ ।।
premavākyādibhiḥ prauḍhā vṛddhā ca dṛḍhatāḍanāt ।
phalatāmbūlavāsobhir bālā vaśyā bhaven nṛṇām ।।
vividhābharaṇaiḥ snehais taruṇī vaśavartinī ।
gāḍhāliṅganacumbanaiś ca atirūḍhās tu yoṣitaḥ ।।
gauravair madhurālāpair bhaved vṛddhā priyaṃvadā ।
tathā kusumadharmiṇyaḥ striyo vṛddhaparigrahāḥ ।।
upakrāmanti viśvāsād dviṣanti puruṣaṃ kṣaṇāt ।
nidāghaśarador bālā sevyā viṣayiṇāṃ bhavet ।।
hemante śiśire yogyā prauḍhā varṣāvasantayoḥ ।
satataṃ sevyamānāpi bālā vardhayate balam ।।
kṣemaṃ nayati yogyā strī vṛddhā prakurute jarām ।
utsāhahāniṃ vṛddhā strī diśed rogakṣayādikam ।।
bālā ca prāṇadā proktā taruṇī prāṇahāriṇī ।
prauḍhā karoti vṛddhatvaṃ vṛddhā maraṇam ādiśet ।।
āsīne lālayed bālāṃ taruṇīṃ śayane tathā ।
utthāne tv atirūḍhāṃ ca lālanaṃ trividhaṃ matam ।।
adhvaklāntā ṛtusnātā prathamajvaritā tathā ।
madhupānaprasannā ca nartitā virahī tathā ।।
ṣaṇmāsagarbhiṇī māsaprasūtā navaraṅgiṇī ।
etā vahanti sutarāṃ striyo na suratotsavam ।।
āliṅganavihīnaṃ tu yo vetti suratotsavam ।
paśor iva bhavet tasya siddhiḥ svārthaikasiddhaye ।।
āliṅgacumbane daṃśo bhagastanavimardanam ।
nakhadānaṃ ca ghātaś ca grahaṇaṃ kucakeśayoḥ ।।
karoti cinmayaṃ hāsyaṃ jihvākaṇṭhādharagrahaḥ ।
etad daśaprabhedaṃ hi kṣaraṇasya prakīrtitam ।।
nārīṇāṃ mohanaṃ tāvad yāvan notkaṇṭhitā priyā ।
anyathā tatsukhocchitir aśītārkakarād iva ।।
śītkāraṃ cātha huṃkāraṃ hasitaṃ ca trapākṣayaḥ ।
prasvinnavadanaṃ caiva vikāro atha bhagasya ca ।।
buddhvā caitāni liṅgāni yoṣitāṃ surate budhaḥ ।
tayā tulyasukhaṃ vāñchann anurāgaṃ samācaret ।।
puṣpaṃ mālyaṃ suvarṇaṃ ca rājataṃ taruṇīsukham ।
taruṇīrahite kānte vyarthaṃ deśaviceṣṭitam ।।
daivād yadi kadācid dhi vicchedaḥ kramaśas tadā ।
daśamīṃ manmathāvasthāṃ prāpnoty eva na saṃśayaḥ ।।
abhilāṣaś cintanaṃ cānusmṛtir guṇakīrtanam ।
unmādo vipralāpaś ca udvego vyādhir aṣṭamaḥ ।।
jaratā maraṇaṃ ceti daśāvasthā manobhuvaḥ ।
pramadānāṃ narāṇāṃ ca smaronmathitacetasām ।।
lakṣayitveṅgitaṃ strīṇāṃ hṛdi vijñaḥ pravartate ।
satyaṃ vallabhatāṃ yāti sumadhyānāṃ ca yoṣitām ।।
vijñaḥ sādhyāṃ yatnasādhyāṃ vacasā caiva sādhayet ।
sādhanaṃ kaṭhinaṃ strīṇāṃ durnirūpyā bhavanti tāḥ ।।
prākāśīṃ bāhumūlasya kakṣodarakucasya ca ।
bālāliṅganamokṣaṃ ca kavarīmocanaṃ tathā ।।
svīyāṅgāvayavasyaiva nirantaravilokanam ।
aśrupāto aṅgulīmardaśleṣmotsargaṃ muhurmuhuḥ ।।
kāntasya rūpasaubhāgyasaṃkrīḍāguṇasampadām ।
saṃkīrtanaṃ mahollāsaḥ svāṅgabhadrāvamardanam ।।
śrutivartmāṅgulikṣepaḥ sasmite vadanekṣaṇe ।
etāny aphalasādhyāni liṅgāni ca samunnayet ।।
vrīḍayālaṃkṛtā kāntā ūṣmārtā lobhavarjitā ।
sādhyā liṅgarthavīryas tā asādhyā sā prakīrtitā ।।
yatnasādhyā sādhuvaktrī dhanahīnā pravāsinī ।
sādhyeṅgitaviparyastā yatnasādhyā kuṭumbinī ।।
udyānotsavatīrtheṣu adhvavāṭīvaneṣu ca ।
aniṣṭayuvatīsaṅge kṣetre pitṛgṛhe tathā ।।
devāgāre kuṭau caiva tathā vāpyādisevane ।
naṭane gogṛhe caiva tathā bandhugṛhotsave ।
rakṣitavyā sadā nāryaḥ sadbhir ātmaprayatnataḥ ।।
satyapradānair madhurair vacobhiḥ saṃrakṣitavyā taruṇī sadaiva ।
arakṣitā cāpi kulasya nāśaṃ kuryāddhi vai bāhyajanānurāgāt ।।
agrāmyamaṇḍanaḥ prājñaḥ śuciḥ śrīmāṃś ca gāyanaḥ ।
narmagoṣṭhīpraviṣṭaś ca ṣaḍguṇo nāgaro mataḥ ।।
tyāgī vivekī kuśalaḥ kulīnaḥ kalābhivijñaḥ sumatir dhanāḍhyaḥ ।
bhavakṣamaḥ sarvasahaḥ sukhī ca śrīmān suśīlaḥ sa hi nāyakaḥ syāt ।।
rajakī mālinī dhātrī yoginī prativeśinī ।
sakhī gopālikā ceṭī nāpitā vidhavā naṭī ।।
sairandhrī kanyakā caiva daivajñā dūtikā matā ।
vicitrābharaṇā dakṣā parijñātapareṅgitā ।।
pravīṇā sthirabhāvā ca pragalbhā dūtikā matā ।
dūtī niyujyate kārye bahubhāṣāvibhūṣitā ।।
roṣānurūpakopā yā anunītā ca tuṣyati ।
lakṣyate sā bhṛśaṃ nāthaguṇahāryamanojñayā ।।
aharahar anurāgā dūtikāṃ preṣya pūrvaṃ sarabhasam upayāti kvāpi saṃketadeśe ।
na mīlati khalu yasyā vallabho daivayogān nigadati bharatas tāṃ nāyikāṃ vipralabdhām ।।
yasyā ratiguṇākṛṣṭaḥ patiḥ pārśve na muñcati ।
vicitravibhramāsaktā sā syāt svādhīnabhartṛkā ।।
yā nityaṃ priyavicchede kāntasaundaryaceṣṭite ।
dhyāyed ekamanā bhūtvā syāt sā virahiṇī matā ।।
uddāmamanmathaśarajvaravepamānā romāñcakarṇakusumaṃ kuśalaṃ vahantī ।
niḥśaṅkinī vrajati yā priyasaṃgamāya sā nāyikā khalu bhaved abhisāriketi ।।
yā nirlajjā kṛtā gāḍhaṃ madena madanena ca ।
abhiyāti priyaṃ sābhisārikā kathitā budhaiḥ ।।
ajñānān na gato yasyāḥ saṃketam ucitapriyaḥ ।
tadanāgamasaṃtaptā khaṇḍitā sā prakīrtitā ।।
nirasto manyunā kāntaḥ samartho hi yayā punaḥ ।
avasthitā vinā tena kupitā kathitā budhaiḥ ।।
bhaved vāsakasajjā sā dūtīdvāreṇa nirjane ।
niścityāgamanaṃ bhartur dvārekṣaṇaparāyaṇā ।।
durvāradāruṇamanobhavayogam āpya paryākulākalitamānasamudvahantīm ।
durvāramanmathaśarajvaravepamānām utkaṇṭhitāṃ vadati tāṃ bharataḥ kavīndraḥ ।।
priyaikavartinī coṣṇā dhāvatyunmādinī tathā ।
tatraivāvasthite kānte virahotkaṇṭhitā matā ।।
asādhyāyāḥ sukhaṃ siddhiḥ sādhyāyāś cānurañjanam ।
svecchayā vardhate samyakkāmaśāstraprayojanam ।।
atha śuddhaṃ tathāśuddhaṃ samāsāditatatkriyaḥ ।
mantro gurumukhāl labdhaḥ sidhyaty atra na saṃśayaḥ ।।
tricāmuṇḍe iti padaṃ tataḥ kvanu kvanu smṛtam ।
tataḥ padaṃ chanu chanu svakīyaṃ vaśam ānayet ।।
sādhyānāma dvitīyāntaṃ dattvā svāheti yojayet ।
sāmānyenāmukīnāmajapaṃ kṛtvā vaśaṃ nayet ।।
hrīṃ svāheti mantreṇa sādhyānāmānvitena ca ।
saptābhimantritaṃ puṣpaṃ yaiva gṛhṇāti sā vaśā ।।
kākajihvālipakṣau ca suvarṇamalam aśru ca ।
raktaṃ rateś ca lepena vaśīkuryur manīṣiṇaḥ ।।
sambhogajaṃ vacābījaṃ jihvā cārkadalaṃ sitam ।
saṃcūrṇyāñjitanetrāṇāṃ bhāryāpi vaśatāṃ nayet ।।
haritālaṃ manaḥśilā raktacandanam etat sarvaṃ cūrṇīkṛtya ।
puṣpeṇa saha yasyāḥ śirasi dīyate sā paśuvad vaśyā bhavati ।
pecakasya hṛdayaṃ kuṅkumena saha sampiṣya tilakaṃ kuryāt tena loko vaśyo bhavati ।।
aśvagandhā vacā kuṣṭhaṃ balā nāgabalā tathā ।
māhiṣaṃ navanītaṃ ca gajapippalīsaṃyutam ।।
piṣṭvā teṣāṃ vilepena gāḍhīkaraṇam uttamam ।
sampiṣṭaṃ chāgamūtreṇa śūkaśimbīsamudbhavam ।।
nūnaṃ tasya pralepena liṅgaṃ lauhopamaṃ bhavet ।
nīlotpalasitāmbhojakesaraṃ madhu śarkarā ।।
amīṣāṃ nābhilepena ramate kāmukaś ciram ।
kṣīreṇa kamalaṃ piṣṭvā salilaṃ guṭikākṛtam ।।
upasthe nihitaṃ kuryāt prakīrṇam api ca kvacit ।
asthi kṛṣṇabiḍālasya dakṣiṇapārśvasambhavam ।।
baddhaṃ kaṭitaṭe bījaṃ vibandhaṃ kurute dhruvam ।
saptaparṇasya bījaṃ hi stambhayec chukram ātmagam ।।
sitaśarapuṃṣāmūlaṃ pāradasahitaṃ kare dhṛtvā ।
karañjabījaṃ madhyasthaṃ samūlaṃ bandhayed bījam ।।
ketakībhūmilatāsanamūlībandhavipakvaṃ kusumbhatailam ।
pādatale lepenāvaśyaṃ bījastambhaṃ nayati puṃsām ।।
māhiṣadadhisahadevītilamadhusitapadmakesaraṃ militam ।
cūrṇaṃ nābhivilepād vīryastambhaṃ karoty avaśyam ।।
bṛhatkarañjabījasthaṃ pāradaṃ padmaveṣṭitam ।
mukhe kṣiptam idaṃ bījaṃ stambhayaty eva niścitam ।।
kuryād ādau paricchedaṃ mardanaṃ ca viśeṣataḥ ।
saptāhaṃ bhāvayen māṣaṃ nistuṣaṃ vidalaṃ tataḥ ।।
nālikerodakenātha punas teṣāṃ ca bhāvanā ।
tatpaścād ghanabhraṣṭaṃ ca bhakṣayet kṣīrasādhitam ।।
vadhūśatasahasrāṇi kāmī kāmayate tataḥ ।।
yas tūpānaham ākuñcya samānena niyojayet ।
pādāṅguṣṭhena bhūmau tāṃ pīḍayet tu samāhitaḥ ।।
bhakṣayed athavā dagdhaiś campakīkadalīyutam ।
atyagrabhāgasaṃyuktaḥ punā ṛddhiṃ prayacchati ।।
kallolinīkānanakandarādau duḥkhāśraye cārpitacittavṛttiḥ ।
samṛddham ābaddham abhinnadhairyaḥ ślatho api dīrghaṃ ramate rate ।।
pāradaṃ ṭaṅkanaṃ vyoṣā kākamācī tathā madhu ।
kṣiptaliṅgaś ciraṃ nārīṃ drāvayed ramaṇaḥ sadā ।।
tumbīpatraṃ ca lodhraṃ ca samabhāgena lepayet ।
bhagalepapradatte asmin prasūtāpy akṣatā bhavet ।।
palāśodumbaraṃ cāpi tailaṃ kusumasambhavam ।
madhunā yonisaṃlepād gāḍhīkaraṇam uttamam ।।
svīyeṣṭadevatāmantro japtaḥ svārtham ahiṃsakaḥ ।
yathāvibhūtidānaṃ hi brahmacarye ca tiṣṭhati ।।
kṛtvādau tatra śuddhiṃ tu punaḥ kṣetre śubhekṣaṇe ।
sūryodayapradoṣābhyāṃ viśeṣāc ca svayaṃ balī ।।
kṛtvā caikamanā vijño yadi bījaṃ vimuñcati ।
sūte māsodaye nūnaṃ guṇavantaṃ yaśasvinam ।।

